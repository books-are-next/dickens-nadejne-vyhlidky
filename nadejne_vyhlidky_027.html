<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola dvacátá třetí">
    <meta name="apple-mobile-web-app-capable" content="yes">
    <title>Kapitola dvacátá třetí</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./nadejne_vyhlidky_026.html">
    <link rel="next" href="./nadejne_vyhlidky_028.html">
    <meta name="nb-order" content="23">
    <link rel="self" href="nadejne_vyhlidky_027.html">
    <meta name="nb-identifier" content="dickens-nadejne-vyhlidky-aa3a007">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2825" data-nb-chars="17285">
    <nav role="doc-toc">
      <ul class="plain section">
        <li><a href="nadejne_vyhlidky_005.html">Kapitola první</a></li>
        <li><a href="nadejne_vyhlidky_006.html">Kapitola druhá</a></li>
        <li><a href="nadejne_vyhlidky_007.html">Kapitola třetí</a></li>
        <li><a href="nadejne_vyhlidky_008.html">Kapitola čtvrtá</a></li>
        <li><a href="nadejne_vyhlidky_009.html">Kapitola pátá</a></li>
        <li><a href="nadejne_vyhlidky_010.html">Kapitola šestá</a></li>
        <li><a href="nadejne_vyhlidky_011.html">Kapitola sedmá</a></li>
        <li><a href="nadejne_vyhlidky_012.html">Kapitola osmá</a></li>
        <li><a href="nadejne_vyhlidky_013.html">Kapitola devátá</a></li>
        <li><a href="nadejne_vyhlidky_014.html">Kapitola desátá</a></li>
        <li><a href="nadejne_vyhlidky_015.html">Kapitola jedenáctá</a></li>
        <li><a href="nadejne_vyhlidky_016.html">Kapitola dvanáctá</a></li>
        <li><a href="nadejne_vyhlidky_017.html">Kapitola třináctá</a></li>
        <li><a href="nadejne_vyhlidky_018.html">Kapitola čtrnáctá</a></li>
        <li><a href="nadejne_vyhlidky_019.html">Kapitola patnáctá</a></li>
        <li><a href="nadejne_vyhlidky_020.html">Kapitola šestnáctá</a></li>
        <li><a href="nadejne_vyhlidky_021.html">Kapitola sedumnáctá</a></li>
        <li><a href="nadejne_vyhlidky_022.html">Kapitola osmnáctá</a></li>
        <li><a href="nadejne_vyhlidky_023.html">Kapitola devatenáctá</a></li>
        <li><a href="nadejne_vyhlidky_024.html">Kapitola dvacátá</a></li>
        <li><a href="nadejne_vyhlidky_025.html">Kapitola dvacátá první</a></li>
        <li><a href="nadejne_vyhlidky_026.html">Kapitola dvacátá druhá</a></li>
        <li><a href="nadejne_vyhlidky_027.html">Kapitola dvacátá třetí</a></li>
        <li><a href="nadejne_vyhlidky_028.html">Kapitola dvacátá čtvrtá</a></li>
        <li><a href="nadejne_vyhlidky_029.html">Kapitola dvacátá pátá</a></li>
        <li><a href="nadejne_vyhlidky_030.html">Kapitola dvacátá šestá</a></li>
        <li><a href="nadejne_vyhlidky_031.html">Kapitola dvacátá sedmá</a></li>
        <li><a href="nadejne_vyhlidky_032.html">Kapitola dvacátá osmá</a></li>
        <li><a href="nadejne_vyhlidky_033.html">Kapitola dvacátá devátá</a></li>
        <li><a href="nadejne_vyhlidky_034.html">Kapitola třicátá</a></li>
        <li><a href="nadejne_vyhlidky_035.html">Kapitola třicátá první</a></li>
        <li><a href="nadejne_vyhlidky_036.html">Kapitola třicátá druhá</a></li>
        <li><a href="nadejne_vyhlidky_037.html">Kapitola třicátá třetí</a></li>
        <li><a href="nadejne_vyhlidky_038.html">Kapitola třicátá čtvrtá</a></li>
        <li><a href="nadejne_vyhlidky_039.html">Kapitola třicátá pátá</a></li>
        <li><a href="nadejne_vyhlidky_040.html">Kapitola třicátá šestá</a></li>
        <li><a href="nadejne_vyhlidky_041.html">Kapitola třicátá sedmá</a></li>
        <li><a href="nadejne_vyhlidky_042.html">Kapitola třicátá osmá</a></li>
        <li><a href="nadejne_vyhlidky_043.html">Kapitola třicátá devátá</a></li>
        <li><a href="nadejne_vyhlidky_044.html">Kapitola čtyřicátá</a></li>
        <li><a href="nadejne_vyhlidky_045.html">Kapitola čtyřicátá první</a></li>
        <li><a href="nadejne_vyhlidky_046.html">Kapitola čtyřicátá druhá</a></li>
        <li><a href="nadejne_vyhlidky_047.html">Kapitola čtyřicátá třetí</a></li>
        <li><a href="nadejne_vyhlidky_048.html">Kapitola čtyřicátá čtvrtá</a></li>
        <li><a href="nadejne_vyhlidky_049.html">Kapitola čtyřicátá pátá</a></li>
        <li><a href="nadejne_vyhlidky_050.html">Kapitola čtyřicátá šestá</a></li>
        <li><a href="nadejne_vyhlidky_051.html">Kapitola čtyřicátá sedmá</a></li>
        <li><a href="nadejne_vyhlidky_052.html">Kapitola čtyřicátá osmá</a></li>
        <li><a href="nadejne_vyhlidky_053.html">Kapitola čtyřicátá devátá</a></li>
        <li><a href="nadejne_vyhlidky_054.html">Kapitola padesátá</a></li>
        <li><a href="nadejne_vyhlidky_055.html">Kapitola padesátá první</a></li>
        <li><a href="nadejne_vyhlidky_056.html">Kapitola padesátá druhá</a></li>
        <li><a href="nadejne_vyhlidky_057.html">Kapitola padesátá třetí</a></li>
        <li><a href="nadejne_vyhlidky_058.html">Kapitola padesátá čtvrtá</a></li>
        <li><a href="nadejne_vyhlidky_059.html">Kapitola padesátá pátá</a></li>
        <li><a href="nadejne_vyhlidky_060.html">Kapitola padesátá šestá</a></li>
        <li><a href="nadejne_vyhlidky_061.html">Kapitola padesátá sedmá</a></li>
        <li><a href="nadejne_vyhlidky_062.html">Kapitola padesátá osmá</a></li>
        <li><a href="nadejne_vyhlidky_063.html">Kapitola padesátá devátá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./nadejne_vyhlidky_026.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="22"><span class="idea" data-nb-ref-number="1" id="idea1" data-nb-words="3" data-nb-chars="22">Kapitola dvacátá třetí</span></h1>
        <section>
          <p class="chunk" data-nb-ref-number="2" data-nb-words="165" data-nb-chars="1025"><span class="idea" data-nb-ref-number="2" id="idea2" data-nb-words="165" data-nb-chars="1025">Pan Pocket řekl, že&nbsp;mě&nbsp;poznává s&nbsp;potěšením a&nbsp;doufá, že&nbsp;já&nbsp;ho&nbsp;nepoznávám s&nbsp;lítostí. „Nejsem totiž,“ dodal s&nbsp;úsměvem svého syna, „vůbec žádný postrach.“ Přes všechnu svou zmatenost i&nbsp;silně šedivé vlasy to&nbsp;byl muž mladistvého vzhledu a&nbsp;jeho způsoby se&nbsp;zdály úplně přirozené. Používám slova přirozené v&nbsp;tom smyslu, že&nbsp;byly nelíčené; v&nbsp;jeho roztržitém chování bylo něco komického, co&nbsp;mohlo být úplně směšné, nebýt on&nbsp;si&nbsp;sám dobře vědom, že&nbsp;do&nbsp;směšnosti má&nbsp;velmi blízko. Když se&nbsp;mnou chvilku pohovořil, obrátil se&nbsp;k&nbsp;paní Pocketové a&nbsp;s&nbsp;poněkud starostlivým svraštěním svého hezkého černého obočí řekl: „Doufám, Belindo, žes pana Pipa přivítala.“ A&nbsp;paní vzhlédla od&nbsp;knihy a&nbsp;odpověděla: „Ano.“ Potom se&nbsp;na&nbsp;mne usmála a&nbsp;zcela duchem nepřítomná se&nbsp;mne otázala, mám-li rád chuť silice z&nbsp;pomerančových květů. Poněvadž tento dotaz neměl žádný vztah, blízký ani vzdálený, k&nbsp;jakémukoli předešlému ani potomnímu jednání, usoudil jsem, že&nbsp;ho&nbsp;utrousila, stejně jako při mém dřívějším navazování řeči, pouze z&nbsp;povšechné blahosklonnosti k&nbsp;hovoru.</span></p>
          <p class="chunk" data-nb-ref-number="3" data-nb-words="170" data-nb-chars="1039"><span class="idea" data-nb-ref-number="3" id="idea3" data-nb-words="170" data-nb-chars="1039">V&nbsp;několika málo hodinách jsem se&nbsp;dověděl, a&nbsp;mohu to&nbsp;snad uvést hned, že&nbsp;paní Pocketová je&nbsp;jedinou dcerou jistého zcela bezvýznamného rytíře, již zemřelého, který si&nbsp;pro sebe vybájil přesvědčení, že&nbsp;jeho zesnulý otec by&nbsp;se&nbsp;byl stal baronem, nebýt toho, že&nbsp;kdosi se&nbsp;proti tomu z&nbsp;pohnutek čistě osobních rozhodně vzepřel&nbsp;– zapomněl jsem kdo, věděl-li jsem to&nbsp;kdy vůbec&nbsp;– snad panovník, ministerský předseda, lord kancléř, arcibiskup canterburský, kdokoli&nbsp;– a&nbsp;na podkladě toho zcela smyšleného faktu se&nbsp;vtlačil mezi urozené tohoto světa. Sám byl myslím povýšen na&nbsp;rytíře za&nbsp;to, že&nbsp;se&nbsp;v&nbsp;zoufalém projevu, tučně napsaném na&nbsp;pergamenu a&nbsp;prosloveném při kladení základního kamene k&nbsp;nějaké budově nebo k&nbsp;čemu, perem utkal na&nbsp;zteč s&nbsp;anglickou mluvnicí a&nbsp;že nějaké královské osobnosti podal buď zednickou lžíci, nebo maltu. Ale buď jak buď, nakázal, aby se&nbsp;paní Pocketové hned od&nbsp;kolébky dostalo výchovy jako dívce, která se&nbsp;podle přirozeného řádu věcí musí provdat za&nbsp;predikát a&nbsp;kterou je&nbsp;nutno chránit, aby si&nbsp;neosvojila plebejské domácké znalosti.</span></p>
          <p class="chunk" data-nb-ref-number="4" data-nb-words="190" data-nb-chars="1219"><span class="idea" data-nb-ref-number="4" id="idea4" data-nb-words="190" data-nb-chars="1219">Tento prozíravý rodič ustanovil mladé dámě stráž a&nbsp;ochranu tak úspěšnou, že&nbsp;vyspěla v&nbsp;ženu sice velmi dekorativní, ale naprosto bezradnou a&nbsp;neužitečnou. S&nbsp;takto šťastně vypěstovanou povahou se&nbsp;v&nbsp;prvním květu mládí setkala s&nbsp;panem Pocketem, který byl rovněž v&nbsp;prvním květu mládí a&nbsp;dosud se&nbsp;zcela nerozhodl, zleze-li ministerské křeslo lorda kancléře, nebo si&nbsp;na&nbsp;hlavu vsadí biskupskou mitru. Jelikož uskutečnění jak toho, tak onoho bylo pro pana Pocketa pouhou otázkou času, popadl s&nbsp;paní Pocketovou Čas za&nbsp;ofinu (právě když se&nbsp;zdálo, podle její délky soudě, že&nbsp;by&nbsp;spíš byla potřebovala přistřihnout) a&nbsp;bez vědomí prozíravého rodiče uzavřeli sňatek. Prozíravý rodič neměl nic jiného co&nbsp;darovat nebo odepřít než své požehnání, a&nbsp;proto na&nbsp;ně&nbsp;po&nbsp;krátkém zápase ono věno velkomyslně převedl a&nbsp;panu Pocketovi oznámil, že&nbsp;jeho žena je&nbsp;„královský poklad“. Pan Pocket investoval od&nbsp;té&nbsp;doby královský poklad bez ustání do&nbsp;obvyklého běhu světa a&nbsp;vládla domněnka, že&nbsp;mu&nbsp;to&nbsp;nese jen nepatrný úrok. Přesto byla paní Pocketová všeobecně předmětem jakéhosi podivného uctivého soucitu, protože se&nbsp;nevdala za&nbsp;predikát, a&nbsp;pan Pocket byl zase předmětem jakýchsi podivných shovívavých výčitek, protože žádný takový titul jaktěživo nezískal.</span></p>
          <p class="chunk" data-nb-ref-number="5" data-nb-words="82" data-nb-chars="511"><span class="idea" data-nb-ref-number="5" id="idea5" data-nb-words="82" data-nb-chars="511">Pan Pocket mě&nbsp;zavedl do&nbsp;domu a&nbsp;ukázal mi&nbsp;můj pokoj; byl to&nbsp;pokoj vlídný a&nbsp;tak zařízený, že&nbsp;jsem ho&nbsp;mohl pohodlně používat jako soukromého obývacího pokoje. Potom zaklepal na&nbsp;dveře dvou dalších podobných pokojů a&nbsp;představil mě&nbsp;jejich obyvatelům, kteří se&nbsp;jmenovali Drummle a&nbsp;Startop. Drummle, mladík postárlého vzezření a&nbsp;stavbou těla těžkého kalibru, si&nbsp;hvízdal. Startop, věkem i&nbsp;vzhledem mladší, studoval a&nbsp;držel si&nbsp;hlavu, jako kdyby se&nbsp;obával nebezpečí, že&nbsp;ji&nbsp;příliš silnou náloží vědomostí přivede k&nbsp;výbuchu.</span></p>
          <p class="chunk" data-nb-ref-number="6" data-nb-words="170" data-nb-chars="1030"><span class="idea" data-nb-ref-number="6" id="idea6" data-nb-words="170" data-nb-chars="1030">Jak pan Pocket, tak paní Pocketová budili svým vzezřením tak nápadný dojem, že&nbsp;jsou v&nbsp;područí někoho jiného, že&nbsp;jsem zvědavě uvažoval, kdo vlastně má&nbsp;dům v&nbsp;držení a&nbsp;dovoluje jim v&nbsp;něm bydlet, až&nbsp;jsem zjistil, že&nbsp;tou neznámou mocí je&nbsp;služebnictvo. Pocketovým se&nbsp;tak možná žilo hladce se&nbsp;zřetelem k&nbsp;tomu, že&nbsp;se&nbsp;vyhnuli potížím; ale vypadalo to&nbsp;velmi nákladné, poněvadž služebnictvo považovalo za&nbsp;povinnost, kterou dluží samo sobě, vyběravě jíst a&nbsp;pít a&nbsp;přijímat dole spoustu návštěv. Povolovalo sice i&nbsp;paní Pocketové velmi bohatý stůl, ale přesto mi&nbsp;vždycky připadalo, že&nbsp;zdaleka nejlepší část domu, kde se&nbsp;stravovat, by&nbsp;byla kuchyň&nbsp;– ovšem vždycky za&nbsp;předpokladu, že&nbsp;by&nbsp;strávník byl schopen sebeobrany, neboť jsem v&nbsp;domě nebyl ještě ani týden a&nbsp;již jedna dáma ze&nbsp;sousedství, s&nbsp;níž se&nbsp;rodina osobně neznala, poslala dopis se&nbsp;sdělením, že&nbsp;viděla Millersovou, jak plácala miminko. To&nbsp;velice zarmoutilo paní Pocketovou, která po&nbsp;přijetí zprávy propukla v&nbsp;pláč a&nbsp;vyjádřila se, že&nbsp;je&nbsp;věru kupodivu, jak si&nbsp;sousedé nedovedou hledět svého.</span></p>
          <p class="chunk" data-nb-ref-number="7" data-nb-words="161" data-nb-chars="1032"><span class="idea" data-nb-ref-number="7" id="idea7" data-nb-words="161" data-nb-chars="1032">Kousek po&nbsp;kousku, a&nbsp;to hlavně od&nbsp;Herberta, jsem se&nbsp;dověděl, že&nbsp;pan Pocket studoval na&nbsp;gymnáziu v&nbsp;Harrow a&nbsp;na univerzitě v&nbsp;Cambridgi, kde byl premiantem, ale že&nbsp;když mu&nbsp;potom štěstí dopřálo pojmout v&nbsp;tak velmi mladém věku za&nbsp;manželku paní Pocketovou, zhoršil si&nbsp;životní vyhlídky a&nbsp;věnoval se&nbsp;povolání preceptora-brusiče. Když pak jako preceptor přibrousil tupé rozoumky řady omezenců&nbsp;– u&nbsp;nichž bylo pozoruhodné, že&nbsp;jejich otcové, měli-li vliv, vždycky hodlali dopomoci mu&nbsp;k&nbsp;lepšímu postavení, ale vždycky to&nbsp;zapomněli učinit, jakmile jejich tupí synkové opustili jeho preceptorský brus&nbsp;–, ta&nbsp;nuzácká práce ho&nbsp;omrzela a&nbsp;odebral se&nbsp;do&nbsp;Londýna. Tam pak, když se&nbsp;postupně vzdal všech vznešených nadějí, přiučoval různé žáky, kteří předtím příležitost buď neměli, nebo ji&nbsp;zanedbali, a&nbsp;s&nbsp;různými jinými opakoval látku k&nbsp;rozličným zvláštním účelům a&nbsp;využíval svých znalostí ke&nbsp;kompilování a&nbsp;korigování literárních děl; z&nbsp;těchto prostředků, k&nbsp;nimž přistupoval velmi nepatrný příjem ze&nbsp;soukromého jmění, dosud vydržoval dům, který jsem viděl.</span></p>
          <p class="chunk" data-nb-ref-number="8" data-nb-words="114" data-nb-chars="628"><span class="idea" data-nb-ref-number="8" id="idea8" data-nb-words="114" data-nb-chars="628">Manželé Pocketovi měli patolízalskou sousedku&nbsp;– ovdovělou dámu oné vysoce sympatické povahy, že&nbsp;s&nbsp;každým souhlasila, každému žehnala a&nbsp;každého zalévala úsměvy i&nbsp;slzami, jak se&nbsp;k&nbsp;okolnostem hodilo. Jméno té&nbsp;dámy bylo paní Coilerová a&nbsp;já měl v&nbsp;den svého uvedení do&nbsp;domu čest doprovázet ji&nbsp;k&nbsp;obědu dole. Na&nbsp;schodech mi&nbsp;dala na&nbsp;srozuměnou, že&nbsp;to&nbsp;je&nbsp;rána pro tu&nbsp;vzácnou paní Pocketovou, když vzácný pan Pocket je&nbsp;nucen přijímat pány, aby s&nbsp;nimi korepetoval. To&nbsp;se&nbsp;ovšem nevztahuje na&nbsp;mne, řekla ve&nbsp;výlevu lásky a&nbsp;důvěry (v té&nbsp;chvíli jsem se&nbsp;s&nbsp;ní znal ani ne&nbsp;pět minut)&nbsp;– kdyby všichni byli jako já, pak by&nbsp;to&nbsp;bylo něco docela jiného.</span></p>
          <p class="chunk" data-nb-ref-number="9" data-nb-words="26" data-nb-chars="165"><span class="idea" data-nb-ref-number="9" id="idea9" data-nb-words="26" data-nb-chars="165">„Ale vzácná paní Pocketová,“ vykládala paní Coilerová, „po tom svém časném zklamání (ne že&nbsp;to&nbsp;byla vina vzácného pana Pocketa!) vyžaduje tolik přepychu a&nbsp;elegance&nbsp;–“</span></p>
          <p class="chunk" data-nb-ref-number="10" data-nb-words="16" data-nb-chars="97"><span class="idea" data-nb-ref-number="10" id="idea10" data-nb-words="16" data-nb-chars="97">„Ano, madam,“ přisvědčil jsem, abych jí&nbsp;zastavil řeč, protože jsem měl strach, že&nbsp;se&nbsp;mi&nbsp;rozpláče.</span></p>
          <p class="chunk" data-nb-ref-number="11" data-nb-words="7" data-nb-chars="39"><span class="idea" data-nb-ref-number="11" id="idea11" data-nb-words="7" data-nb-chars="39">„– a&nbsp;má takové aristokratické sklony&nbsp;–“</span></p>
          <p class="chunk" data-nb-ref-number="12" data-nb-words="9" data-nb-chars="54"><span class="idea" data-nb-ref-number="12" id="idea12" data-nb-words="9" data-nb-chars="54">„Ano, madam,“ opakoval jsem s&nbsp;týmž cílem jako předtím.</span></p>
          <p class="chunk" data-nb-ref-number="13" data-nb-words="22" data-nb-chars="133"><span class="idea" data-nb-ref-number="13" id="idea13" data-nb-words="22" data-nb-chars="133">„– že&nbsp;je&nbsp;skutečně kruté,“ vedla svou paní Coilerová, „když vzácný pan Pocket musí odvracet čas i&nbsp;pozornost od&nbsp;vzácné paní Pocketové.“</span></p>
          <p class="chunk" data-nb-ref-number="14" data-nb-words="38" data-nb-chars="238"><span class="idea" data-nb-ref-number="14" id="idea14" data-nb-words="38" data-nb-chars="238">Neubránil jsem se&nbsp;pomyšlení, že&nbsp;by&nbsp;asi bylo krutější, kdyby od&nbsp;vzácné paní Pocketové čas i&nbsp;pozornost odvrátil řezník. Neřekl jsem však nic, neboť jsem měl věru dost co&nbsp;dělat, abych se&nbsp;stydlivou obezřelostí uhlídal své společenské způsoby.</span></p>
          <p class="chunk" data-nb-ref-number="15" data-nb-words="248" data-nb-chars="1500"><span class="idea" data-nb-ref-number="15" id="idea15" data-nb-words="248" data-nb-chars="1500">Zatímco jsem dával pozor na&nbsp;nůž, vidličku, lžíci, sklenice a&nbsp;ostatní nástroje sebezničení, dověděl jsem se&nbsp;z&nbsp;hovoru mezi paní Pocketovou a&nbsp;Drummlem, že&nbsp;Drummle, jehož křestní jméno bylo Bentley, je&nbsp;skutečně druhý posloupný dědic baronského titulu. Dále se&nbsp;ukázalo, že&nbsp;kniha, kterou jsem viděl paní Pocketovou číst v&nbsp;zahradě, je&nbsp;šlechtický almanach a&nbsp;že paní Pocketová zná přesné datum, pod nímž by&nbsp;se&nbsp;byl její dědeček do&nbsp;oné knihy dostal, kdyby se&nbsp;do&nbsp;ní&nbsp;byl dostal vůbec. Drummle toho nepovídal mnoho, ale ve&nbsp;své málomluvnosti (připadal mi&nbsp;trochu jako mrzout) se&nbsp;vyjadřoval jako jeden z&nbsp;vyvolených a&nbsp;v&nbsp;paní Pocketové uznával ženu i&nbsp;sestru. Nikdo jiný než oni dva a&nbsp;patolízalská sousedka paní Coilerová nejevil na&nbsp;této části hovoru nejmenší zájem a&nbsp;mně připadalo, že&nbsp;Herbertovi je&nbsp;ten hovor trapný; budil však naději, že&nbsp;potrvá delší chvíli, když vtom vešel lokajíček s&nbsp;oznámením domácí pohromy. Šlo ve&nbsp;skutečnosti o&nbsp;to, že&nbsp;kuchařka někam založila hovězí. A&nbsp;tu jsem k&nbsp;svému nevýslovnému úžasu poprvé spatřil pana Pocketa ulevovat své mysli výkonem, který mně sice připadal mimořádně pozoruhodný, ale na&nbsp;nikoho jiného nečinil sebemenší dojem, a&nbsp;který mi&nbsp;byl vbrzku stejně běžný jako všem ostatním. Odložil totiž dranžírovací nůž a&nbsp;vidličku&nbsp;– neboť se&nbsp;právě v&nbsp;tom okamžiku zabýval krájením na&nbsp;míse&nbsp;–, vjel si&nbsp;oběma rukama do&nbsp;svých rozcuchaných vlasů a&nbsp;zjevně se&nbsp;vší silou snažil za&nbsp;ně&nbsp;zdvihnout. Když si&nbsp;tak zacvičil a&nbsp;nezdvihl se&nbsp;při tom ani ždibíček, klidně pokračoval v&nbsp;úkonu, jímž se&nbsp;předtím obíral.</span></p>
          <p class="chunk" data-nb-ref-number="16" data-nb-words="87" data-nb-chars="510"><span class="idea" data-nb-ref-number="16" id="idea16" data-nb-words="87" data-nb-chars="510">Paní Coilerová potom změnila předmět hovoru a&nbsp;začala mi&nbsp;lichotit. Krátkou chvíli se&nbsp;mi&nbsp;to&nbsp;líbilo, ale ona mi&nbsp;lichotila tak hrozně neomaleně, že&nbsp;mě&nbsp;radost brzy přešla. Měla zmijí způsob vrhat se&nbsp;na&nbsp;mne zblízka, když předstírala živý zájem o&nbsp;přátele a&nbsp;místa, jež jsem opustil, způsob, který ve&nbsp;všem všudy připomínal hada a&nbsp;jeho rozeklaný jazyk. A&nbsp;když občas přeskočila na&nbsp;Startopa (který jí&nbsp;toho řekl velmi málo) nebo na&nbsp;Drummla (který řekl ještě méně), skorem jsem jim záviděl, že&nbsp;jsou na&nbsp;protější straně stolu.</span></p>
          <p class="chunk" data-nb-ref-number="17" data-nb-words="109" data-nb-chars="646"><span class="idea" data-nb-ref-number="17" id="idea17" data-nb-words="109" data-nb-chars="646">Po&nbsp;obědě se&nbsp;přišly ukázat děti a&nbsp;paní Coilerová pronášela obdivné poznámky o&nbsp;jejich očích, nosech a&nbsp;nožkách&nbsp;– prozíravý způsob, jak povzdělat jejich ducha. Byla to&nbsp;čtyři děvčátka a&nbsp;dva chlapečkové, kromě miminka, které mohlo být to&nbsp;i&nbsp;ono, a&nbsp;kromě příštího miminka po&nbsp;dnešním benjamínkovi, které dosud nebylo ani to, ani ono. Přivedly je&nbsp;Flopsonová a&nbsp;Millersová velmi podobně, jako by&nbsp;ti&nbsp;dva poddůstojníci byli někde verbovat děti a&nbsp;odvedli právě tyhle, kdežto paní Pocketová se&nbsp;dívala na&nbsp;ty&nbsp;mladé šlechtice, jimiž měli být, ale nebyli, skoro jako by&nbsp;si&nbsp;myslela, že&nbsp;měla potěšení si&nbsp;je&nbsp;prohlédnout už&nbsp;dřív, ale neví dost dobře, kam je&nbsp;teď zařadit.</span></p>
          <p class="chunk" data-nb-ref-number="18" data-nb-words="21" data-nb-chars="126"><span class="idea" data-nb-ref-number="18" id="idea18" data-nb-words="21" data-nb-chars="126">„Tumáte! Dejte sem tu&nbsp;vidličku, madam, a&nbsp;vemte si&nbsp;mimi,“ řekla Flopsonová. „Neberte je&nbsp;takhle, nebo mu&nbsp;spadne hlava pod stůl.“</span></p>
          <p class="chunk" data-nb-ref-number="19" data-nb-words="21" data-nb-chars="119"><span class="idea" data-nb-ref-number="19" id="idea19" data-nb-words="21" data-nb-chars="119">Po&nbsp;této radě vzala paní Pocketová miminko jinak a&nbsp;hlavička mu&nbsp;spadla na&nbsp;stůl&nbsp;– což všem přítomným ohlásila hrozná rána.</span></p>
          <p class="chunk" data-nb-ref-number="20" data-nb-words="17" data-nb-chars="117"><span class="idea" data-nb-ref-number="20" id="idea20" data-nb-words="17" data-nb-chars="117">„Jejda, jejda! Dejte mi&nbsp;ho&nbsp;zpátky, madam,“ zvolala Flopsonová, „a vy, slečno Jano, pojďte miminku zatancovat, honem!“</span></p>
          <p class="chunk" data-nb-ref-number="21" data-nb-words="63" data-nb-chars="361"><span class="idea" data-nb-ref-number="21" id="idea21" data-nb-words="63" data-nb-chars="361">Jedno z&nbsp;děvčátek, pouhý drobeček, které si&nbsp;podle všeho vzalo na&nbsp;starost částečné opatrování druhých, postoupilo z&nbsp;místa vedle mne a&nbsp;poskakovalo proti miminku a&nbsp;zas od&nbsp;něho, až&nbsp;maličké přestalo plakat a&nbsp;smálo se. Potom se&nbsp;smály všechny děti a&nbsp;smál se&nbsp;pan Pocket (který se&nbsp;mezitím dvakrát pokusil zdvihnout se&nbsp;za&nbsp;vlasy) a&nbsp;smáli jsme se&nbsp;všichni a&nbsp;byli jsme veselí.</span></p>
          <p class="chunk" data-nb-ref-number="22" data-nb-words="85" data-nb-chars="541"><span class="idea" data-nb-ref-number="22" id="idea22" data-nb-words="85" data-nb-chars="541">Flopsonové se&nbsp;zatím podařilo uložit miminko bez úhony paní Pocketové do&nbsp;klína tím, že&nbsp;je&nbsp;v&nbsp;kloubech přehnula vejpůl jako hadrovou panenku, a&nbsp;dala mu&nbsp;na&nbsp;hraní louskáček; zároveň doporučila paní Pocketové k&nbsp;povšimnutí, že&nbsp;rukojeti onoho nástroje nebudou nejspíše svědčit jeho očím, a&nbsp;zostra nařídila slečně Janě, aby dávala na&nbsp;ten louskáček pozor. Potom obě chůvy odešly z&nbsp;pokoje a&nbsp;na schodech měly bujnou potyčku s&nbsp;prostopášným lokajíčkem, který předtím obsluhoval u&nbsp;stolu a&nbsp;očividně přišel o&nbsp;dobrou polovičku svých knoflíků u&nbsp;hracího stolku.</span></p>
          <p class="chunk" data-nb-ref-number="23" data-nb-words="71" data-nb-chars="488"><span class="idea" data-nb-ref-number="23" id="idea23" data-nb-words="71" data-nb-chars="488">Silně mě&nbsp;znepokojilo, když paní Pocketová začala přetřásat otázku dvou baronských titulů, jedla přitom rozkrájený pomeranč máčený ve&nbsp;víně s&nbsp;cukrem a&nbsp;úplně zapomněla na&nbsp;miminko na&nbsp;klíně, které provádělo s&nbsp;louskáčkem hrůzostrašné kousky. Konečně malá Jana zpozorovala, že&nbsp;jeho malý mozeček je&nbsp;ohrožen, jako myška opustila své místo a&nbsp;mnoha drobnými úskoky na&nbsp;něm nebezpečnou hračku vymámila. Téměř zároveň dojedla paní Pocketová pomeranč, a&nbsp;protože Janino jednání neschvalovala, okřikla ji:</span></p>
          <p class="chunk" data-nb-ref-number="24" data-nb-words="10" data-nb-chars="61"><span class="idea" data-nb-ref-number="24" id="idea24" data-nb-words="10" data-nb-chars="61">„Ty nezvedená, co&nbsp;se&nbsp;to&nbsp;opovažuješ? Okamžitě si&nbsp;běž sednout!“</span></p>
          <p class="chunk" data-nb-ref-number="25" data-nb-words="9" data-nb-chars="65"><span class="idea" data-nb-ref-number="25" id="idea25" data-nb-words="9" data-nb-chars="65">„Matinto,“ zašišlala holčička, „mimi by&nbsp;si&nbsp;bylo vypíchlo očičta.“</span></p>
          <p class="chunk" data-nb-ref-number="26" data-nb-words="16" data-nb-chars="96"><span class="idea" data-nb-ref-number="26" id="idea26" data-nb-words="16" data-nb-chars="96">„Co se&nbsp;mi&nbsp;to&nbsp;opovažuješ říkat?“ odsekla paní Pocketová. „Okamžitě si&nbsp;běž sednout na&nbsp;svou židli!“</span></p>
          <p class="chunk" data-nb-ref-number="27" data-nb-words="24" data-nb-chars="140"><span class="idea" data-nb-ref-number="27" id="idea27" data-nb-words="24" data-nb-chars="140">Vznešené rozhorlení paní Pocketové bylo tak drtivé, že&nbsp;jsem až&nbsp;tonul v&nbsp;rozpacích&nbsp;– jako kdybych k&nbsp;němu byl nějakým činem zavdal příčinu sám.</span></p>
          <p class="chunk" data-nb-ref-number="28" data-nb-words="21" data-nb-chars="140"><span class="idea" data-nb-ref-number="28" id="idea28" data-nb-words="21" data-nb-chars="140">„Belindo,“ zaprotestoval pan Pocket od&nbsp;druhého konce stolu, „jak můžeš být tak nerozumná? Jana zasáhla přece jen proto, aby ochránila mimi.“</span></p>
          <p class="chunk" data-nb-ref-number="29" data-nb-words="17" data-nb-chars="139"><span class="idea" data-nb-ref-number="29" id="idea29" data-nb-words="17" data-nb-chars="139">„Nestrpím, aby kdokoli nějak zasahoval,“ opáčila paní Pocketová. „Překvapuje mě, Matyáši, že&nbsp;mě&nbsp;vystavuješ takovému urážlivému zasahování!“</span></p>
          <p class="chunk" data-nb-ref-number="30" data-nb-words="24" data-nb-chars="153"><span class="idea" data-nb-ref-number="30" id="idea30" data-nb-words="24" data-nb-chars="153">„Dobrotivý Bože!“ zvolal pan Pocket ve&nbsp;výbuchu pustého zoufalství. „Má louskáček pomáhat kojencům do&nbsp;hrobu a&nbsp;nemá se&nbsp;najít živá duše, aby je&nbsp;zachránila?“</span></p>
          <p class="chunk" data-nb-ref-number="31" data-nb-words="29" data-nb-chars="198"><span class="idea" data-nb-ref-number="31" id="idea31" data-nb-words="29" data-nb-chars="198">„Nesnesu, aby mi&nbsp;Jana do&nbsp;něčeho zasahovala,“ pravila paní Pocketová s&nbsp;majestátním pohledem upřeným na&nbsp;tu&nbsp;drobnou nevinnou hříšnici. „Doufám, že&nbsp;znám postavení svého nebohého dědečka. A&nbsp;zrovna Jana!“</span></p>
          <p class="chunk" data-nb-ref-number="32" data-nb-words="43" data-nb-chars="257"><span class="idea" data-nb-ref-number="32" id="idea32" data-nb-words="43" data-nb-chars="257">Pan Pocket si&nbsp;znovu zajel rukama do&nbsp;vlasů a&nbsp;tentokrát se&nbsp;za&nbsp;ně&nbsp;skutečně zdvihl na&nbsp;píď nad židli. „Slyšte!“ zvolal bezmocně k&nbsp;živlům. „Kojenci si&nbsp;mají kvůli postavení něčího nebohého dědečka rozbíjet louskáčkem hlavu!“ Potom se&nbsp;zase spustil na&nbsp;židli a&nbsp;zmlkl.</span></p>
          <p class="chunk" data-nb-ref-number="33" data-nb-words="41" data-nb-chars="265"><span class="idea" data-nb-ref-number="33" id="idea33" data-nb-words="41" data-nb-chars="265">Mezitímco se&nbsp;to&nbsp;odehrávalo, dívali jsme se&nbsp;všichni zaraženě do&nbsp;ubrusu. Pak nastala přestávka, za&nbsp;níž nevinné a&nbsp;nezkrotné miminko pohopsávalo a&nbsp;vrnělo na&nbsp;malou Janu, která mi&nbsp;připadala jako jediný člen této rodiny (ke služebnictvu nehledě), jehož nějak určitě znalo.</span></p>
          <p class="chunk" data-nb-ref-number="34" data-nb-words="24" data-nb-chars="157"><span class="idea" data-nb-ref-number="34" id="idea34" data-nb-words="24" data-nb-chars="157">„Pane Drummle,“ řekla paní Pocketová, „zazvonil byste pro Flopsonovou? Jano, ty&nbsp;neposlušnice malá, ty&nbsp;si&nbsp;běž lehnout. A&nbsp;ty, miminečko moje, pojď s&nbsp;mamičkou!“</span></p>
          <p class="chunk" data-nb-ref-number="35" data-nb-words="54" data-nb-chars="348"><span class="idea" data-nb-ref-number="35" id="idea35" data-nb-words="54" data-nb-chars="348">Miminko bylo vtělená poctivost a&nbsp;ze všech sil se&nbsp;vzpíralo. Pře­hýbalo se&nbsp;paní Pocketové přes ruku obráceně, až&nbsp;místo svého hebkého obličejíčku společnosti ukazovalo pletené capáčky a&nbsp;důlkované kotníčky, a&nbsp;bylo vyneseno v&nbsp;nejvyšším stupni vzbouření. A&nbsp;přece si&nbsp;nakonec vydupalo svoje, protože jsem za&nbsp;pár minut oknem spatřil, jak ho&nbsp;chová malá Jana.</span></p>
          <p class="chunk" data-nb-ref-number="36" data-nb-words="178" data-nb-chars="1060"><span class="idea" data-nb-ref-number="36" id="idea36" data-nb-words="178" data-nb-chars="1060">Stalo se, že&nbsp;ostatních pět dítek zůstalo u&nbsp;jídelního stolu, protože Flopsonová si&nbsp;musela vyřídit nějakou soukromou záležitost a&nbsp;děti nepatřily do&nbsp;rezortu nikoho jiného. Tak jsem poznal vzájemné vztahy mezi nimi a&nbsp;panem Pocketem, jak mi&nbsp;je&nbsp;názorně objasnil následující obrázek. Pan Pocket s&nbsp;obvyklým výrazem zmatenosti ještě znatelnějším a&nbsp;s&nbsp;vlasy rozcuchanými několik minut na&nbsp;ně&nbsp;hleděl, jako by&nbsp;si&nbsp;nedovedl vysvětlit, jak to&nbsp;přijde, že&nbsp;se&nbsp;stravují a&nbsp;bydlí právě v&nbsp;téhle domácnosti, a&nbsp;proč je&nbsp;příroda neubytovala u&nbsp;někoho jiného. Potom jim cize, s&nbsp;chladem jakoby misionářským, položil určité otázky&nbsp;– jako například, proč malý Joe má&nbsp;tu&nbsp;díru v&nbsp;náprsence, a&nbsp;ten řekl, že&nbsp;„Flopsonová mi&nbsp;to&nbsp;zašije, tatíčku, až&nbsp;bude mít chvíli“&nbsp;a&nbsp;kde prý malá Fany přišla k&nbsp;tomu sebranému nehtu, a&nbsp;ta odpověděla, že&nbsp;„Millersová mi&nbsp;na&nbsp;to&nbsp;dá&nbsp;mast, tatíčku, jestli nezapomene“. Potom zjihl a&nbsp;s&nbsp;otcovskou něžností jim dal každému po&nbsp;šilinku a&nbsp;řekl jim, aby si&nbsp;šly hrát; a&nbsp;pak, když odcházely, jedním velmi silným pokusem zdvihnout se&nbsp;za&nbsp;vlasy zaplašil celé to&nbsp;beznadějné téma z&nbsp;hlavy.</span></p>
          <p class="chunk" data-nb-ref-number="37" data-nb-words="122" data-nb-chars="712"><span class="idea" data-nb-ref-number="37" id="idea37" data-nb-words="122" data-nb-chars="712">Večer se&nbsp;veslovalo na&nbsp;řece. Protože Drummle a&nbsp;Startop měli každý svou loďku, rozhodl jsem se, že&nbsp;si&nbsp;pořídím svou a&nbsp;na oba se&nbsp;vytáhnu. Celkem slušně jsem ovládal většinu tělesných cviků, v&nbsp;nichž jsou venkovští chlapci zběhlí, ale protože jsem si&nbsp;uvědomoval, že&nbsp;mi&nbsp;pro Temži&nbsp;– nemluvě o&nbsp;jiných vodách&nbsp;– chybí potřebná elegance stylu, ihned na&nbsp;místě jsem se&nbsp;dohodl s&nbsp;vítězem ve&nbsp;veslařském závodě, který jako cenu vyhrál člun a&nbsp;kotvil pravidelně u&nbsp;našich schůdků, že&nbsp;svůj výcvik svěřím jemu. Tato odborná veličina, jíž mě&nbsp;představili moji noví přátelé, mě&nbsp;přivedla do&nbsp;velkých rozpaků uznáním, že&nbsp;mám svaly jako kovář. Kdyby byl věděl, jak měl namále, že&nbsp;tou poklonou neztratil žáka, pochybuji, že&nbsp;by&nbsp;mi&nbsp;ji&nbsp;byl vzdal.</span></p>
          <p class="chunk" data-nb-ref-number="38" data-nb-words="44" data-nb-chars="256"><span class="idea" data-nb-ref-number="38" id="idea38" data-nb-words="44" data-nb-chars="256">Když jsme se&nbsp;večer vrátili domů, čekala nás studená večeře a&nbsp;myslím, že&nbsp;bychom se&nbsp;byli všichni dobře bavili, nebýt dost nepříjemné domácí příhody. Pan Pocket byl v&nbsp;dobré náladě, když vtom vešla služka a&nbsp;řekla: „S&nbsp;dovolením, pane, ráda bych vám něco řekla.“</span></p>
          <p class="chunk" data-nb-ref-number="39" data-nb-words="27" data-nb-chars="176"><span class="idea" data-nb-ref-number="39" id="idea39" data-nb-words="27" data-nb-chars="176">„Pánovi?“ podivila se&nbsp;paní Pocketová, jejíž důstojnost se&nbsp;opět naježila. „Jak vás může něco takového napadnout? Jděte to&nbsp;povědět Flopsonové. Nebo to&nbsp;povězte mně&nbsp;– někdy jindy.“</span></p>
          <p class="chunk" data-nb-ref-number="40" data-nb-words="15" data-nb-chars="93"><span class="idea" data-nb-ref-number="40" id="idea40" data-nb-words="15" data-nb-chars="93">„Prosím za&nbsp;odpuštění, madam,“ odpověděla panská, „ráda bych to&nbsp;řekla hned a&nbsp;řekla to&nbsp;pánovi.“</span></p>
          <p class="chunk" data-nb-ref-number="41" data-nb-words="20" data-nb-chars="102"><span class="idea" data-nb-ref-number="41" id="idea41" data-nb-words="20" data-nb-chars="102">Na&nbsp;ta&nbsp;slova vyšel pan Pocket z&nbsp;pokoje a&nbsp;my se&nbsp;zatím zabavovali sami, jak se&nbsp;dalo, dokud zase nepřišel.</span></p>
          <p class="chunk" data-nb-ref-number="42" data-nb-words="46" data-nb-chars="253"><span class="idea" data-nb-ref-number="42" id="idea42" data-nb-words="46" data-nb-chars="253">„To je&nbsp;pěkná věc, Belindo!“ oznámil pan Pocket, když se&nbsp;vrátil s&nbsp;tváří, v&nbsp;níž se&nbsp;zračil zármutek a&nbsp;zoufalství. „Kuchařka nám leží do&nbsp;němoty zpitá na&nbsp;podlaze v&nbsp;kuchyni a&nbsp;v&nbsp;komoře má&nbsp;v&nbsp;ranci velkou hroudu čerstvého másla připravenou, že&nbsp;ji&nbsp;prodá na&nbsp;šmír!“</span></p>
          <p class="chunk" data-nb-ref-number="43" data-nb-words="15" data-nb-chars="97"><span class="idea" data-nb-ref-number="43" id="idea43" data-nb-words="15" data-nb-chars="97">Paní Pocketová okamžitě projevila silně přátelské pohnutí a&nbsp;řekla: „To je&nbsp;dílo té&nbsp;protivné Sofi!“</span></p>
          <p class="chunk" data-nb-ref-number="44" data-nb-words="8" data-nb-chars="45"><span class="idea" data-nb-ref-number="44" id="idea44" data-nb-words="8" data-nb-chars="45">„Jak to&nbsp;myslíš, Belindo?“ ptal se&nbsp;pan Pocket.</span></p>
          <p class="chunk" data-nb-ref-number="45" data-nb-words="31" data-nb-chars="175"><span class="idea" data-nb-ref-number="45" id="idea45" data-nb-words="31" data-nb-chars="175">„To ti&nbsp;řekla Sofi,“ pravila paní Pocketová. „Copak jsem ji&nbsp;neviděla na&nbsp;vlastní oči a&nbsp;neslyšela na&nbsp;vlastní uši, jak právě před chvílí přišla do&nbsp;pokoje a&nbsp;chtěla s&nbsp;tebou mluvit?“</span></p>
          <p class="chunk" data-nb-ref-number="46" data-nb-words="18" data-nb-chars="104"><span class="idea" data-nb-ref-number="46" id="idea46" data-nb-words="18" data-nb-chars="104">„Ale copak mě&nbsp;nezavedla dolů, Belindo,“ opáčil pan Pocket, „a taky mi&nbsp;tu&nbsp;ženskou a&nbsp;ten ranec neukázala?“</span></p>
          <p class="chunk" data-nb-ref-number="47" data-nb-words="14" data-nb-chars="81"><span class="idea" data-nb-ref-number="47" id="idea47" data-nb-words="14" data-nb-chars="81">„A&nbsp;ty ji&nbsp;hájíš, Matyáši,“ podivila se&nbsp;paní Pocketová, „za to, že&nbsp;dělá mrzutosti?“</span></p>
          <p class="chunk" data-nb-ref-number="48" data-nb-words="5" data-nb-chars="33"><span class="idea" data-nb-ref-number="48" id="idea48" data-nb-words="5" data-nb-chars="33">Pan Pocket vyrazil žalostný sten.</span></p>
          <p class="chunk" data-nb-ref-number="49" data-nb-words="39" data-nb-chars="241"><span class="idea" data-nb-ref-number="49" id="idea49" data-nb-words="39" data-nb-chars="241">„Mám já, dědečkova vnučka, být v&nbsp;domě nula?“ zvolala paní Pocketová. „Mimoto je&nbsp;kuchařka odjakživa velice slušná a&nbsp;uctivá žena, a&nbsp;když se&nbsp;k&nbsp;nám přišla ucházet o&nbsp;místo, řekla nejpřirozenějším způsobem, že&nbsp;cítí, že&nbsp;jsem zrozená být vévodkyní.“</span></p>
          <p class="chunk" data-nb-ref-number="50" data-nb-words="36" data-nb-chars="198"><span class="idea" data-nb-ref-number="50" id="idea50" data-nb-words="36" data-nb-chars="198">Tam, kde stál pan Pocket, byla pohovka a&nbsp;na tu&nbsp;klesl do&nbsp;pozice umírajícího gladiátora. Když jsem uznal za&nbsp;vhodné jít spát a&nbsp;opustit ho, řekl dutým hlasem, dosud v&nbsp;té pozici: ‚Dobrou noc, pane Pipe!“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./nadejne_vyhlidky_028.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>