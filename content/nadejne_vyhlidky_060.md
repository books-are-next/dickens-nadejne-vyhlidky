---
title: Kapitola padesátá šestá
contentType: prose
---

<section>

Po celou dobu od odevzdání porotnímu soudu až po začátek nejbližšího porotního období ležel ve vězení těžce nemocný. Zlomil si dvě žebra a ta mu poranila jednu stranu plic, takže dýchal s velkou bolestí a námahou, která se denně stupňovala. Právě bolestivost jeho zranění byla příčinou, proč mluvil tak tiše, že ho bylo sotva slyšet; proto také mluvil jen velmi málo. Ale byl vždycky ochoten mě poslouchat a stalo se hlavní povinností mého života mu povídat a předčítat, co jsem věděl, že by měl slyšet.

Protože byl přespříliš nemocný, aby mohl zůstat v obecném vězení, někdy hned v prvních dnech ho dopravili do vězeňské nemocnice. To mi poskytlo častou příležitost být s ním, kterou bych jinak nebyl mohl mít. A nebýt jeho nemoci, byli by mu nasadili železa, protože platil za nenapravitelného zarputilce, který notoricky utíká z vězení, a kdoví za co jiného ještě.

Třebaže jsem ho vídal každý den, bylo to vždy jen na krátkou chvíli; proto pravidelně se opakující období našeho odloučení byla dost dlouhá, aby na jeho tváři zakreslila každičkou sebemenší změnu, která nastala v jeho tělesném stavu. Nevzpomínám si, že jsem na ní i jen jedinkrát spatřil nějakou změnu k lepšímu; tratil se a pozvolna slábl a chřadl den za dnem od chvíle, kdy se za ním zavřela brána vězení.

Povolnost nebo odevzdanost, jakou projevoval, byla povolnost nebo odevzdanost člověka do krajnosti vyčerpaného. Z jeho chování nebo hrstky zašeptaných slůvek, která mu uklouzla, jsem někdy měl dojem, že hloubá o otázce, byl-li by snad z něho za lepších okolností býval lepší člověk. Nikdy se však neospravedlňoval jakoukoli nápovědí v tom smyslu, ani se nikdy nesnažil překrucovat minulost z její neměnné podoby.

Dvakrát nebo třikrát se za mé přítomnosti přihodilo, že ten nebo onen z jeho vězeňských ošetřovatelů vyslovil nějakou narážku na jeho zoufalou pověst. Tu se jeho tváří mihl úsměv a jeho oči se na mne stočily s důvěřivým pohledem, jako by si byl jist, že jsem u něho zpozoroval alespoň nějakou nepatrnou polehčující dobrou stránku již tenkrát dávno, dokud jsem byl ještě malé dítě. Pokud se týká všeho ostatního, byl pokorný a zkroušený, a nikdy jsem ho neslyšel na něco reptat.

Když nadešlo porotní období, dal pan Jaggers podat žádost za odročení jeho případu až do příštího zasedání. Žádost zřejmě počítala s nepochybnou jistotou, že vězeň se nemůže tohoto termínu dožít, ale byla zamítnuta. Proces přišel na řadu ihned, a když ho předvedli před soud, usadili ho na židli s opěradly. Nikdo nevznesl žádnou námitku proti tomu, že jsem přistoupil až těsně k pažení kolem lavice obžalovaných, postavil se zvenčí u ní a držel mu ruku, kterou ke mně prostrčil.

Proces byl velmi krátký a velmi jasný. Všechno, co se dalo říci v jeho prospěch, bylo řečeno – jak se oddal pracovitému životu a vzmohl se zákonně a čestně. Ale nic nemohlo vyvrátit fakt, že se vrátil do Anglie a stojí teď před tváří soudce a poroty. Bylo nemožné soudit ho pro to a dojít k jinému výroku, než ho shledat vinným.

V té době bylo zvykem (jak jsem poznal z vlastní hrozné zkušenosti za onoho porotního zasedání) vyhradit závěrečný den vyhlašování rozsudků a rozsudky smrti ponechat pro zvýšení efektu až nakonec. Nebýt nesmazatelného obrazu, který mi moje paměť dodnes kreslí před očima, stěží bych uvěřil i v této chvíli, kdy ta slova píšu, že jsem viděl před soudce předvést dvaatřicet mužů a žen najednou, aby tento rozsudek vyslechli hromadně. Na předním místě mezi těmi dvaatřiceti byl on; posadili ho, aby mu dech stačil na udržení života v těle.

Celý výjev přede mnou znovu vyvstává v živých barvách oné chvíle až k těm kapkám dubnového deště na oknech soudní síně, rozjiskřených v paprscích dubnového slunce. Za pažením lavice obža­lovaných, u jehož rohu jsem opět zvenčí stál a držel jeho ruku ve své, se jako v kotci tísnilo dvaatřicet mužů a žen; jedni vzdorovitě, jedni zdrceni hrůzou, jedni vzlykali a plakali, jedni si zakrývali tvář, jedni se zase chmurně rozhlíželi po síni. Z řad předvedených žen se ozvaly výkřiky, ale ty dozorci umlčeli a potom zavládlo ticho. Šerifové se svými těžkými řetězy a pestrými voničkami, jiné civilní nicky a stvůry, pořádkoví dozorci, soudní sluhové, velká galerie nabitá lidmi – početné divadelní publikum – ti všichni přihlíželi průběhu slavnostní konfrontace oněch dvaatřiceti se soudcem.

Potom k nim soudce promluvil. Mezi těmi bídnými tvory před ním, jež si ve své promluvě musí vybrat za předmět zvláštní zmínky, je prý jeden, který se již téměř od nejútlejšího dětství proviňuje proti zákonům; který byl po několikerém uvěznění a opětovných trestech nakonec odsouzen k vypovězení na určitý počet let; a který za přitěžujících okolností hrubého násilí a vzdoru uprchl a byl znovu souzen a odsouzen k vypovězení doživotnímu. Zdálo by se, že si ten ničemný člověk na čas plně uvědomil své chyby, když žil daleko od dějišť svých starých provinění, a že vedl život pokojný a počestný. Leč v osudné chvíli, kdy opět podlehl oněm sklonům a vášním, jimž předtím hověl a jež z něho tak dlouho činily metlu společnosti, opustil svůj přístav klidu a pokání a vrátil se do země, kde je psancem. Ačkoli na něho bylo ihned učiněno udání, dařilo se mu nějaký čas unikat služebníkům spravedlnosti, ale konečně byl dopaden právě při pokusu o útěk, postavil se jim na odpor a – on sám ví nejlépe, zda s promyšleným záměrem nebo ve slepotě své zavilosti – zavinil smrt muže, který ho udal a který znal celý běh jeho života. Jelikož trest, stanovený zákonem za návrat do země, která ho vyhostila, je smrt, a jelikož jeho případ zhoršují tyto přitěžující okolnosti, musí se připravit, že zemře.

Velkými okny soudní síně, skrz třpytivé dešťové kapky na skle, pronikalo dovnitř slunce a vrhalo mezi soudce a těch dvaatřicet široký pruh světla, spojujíc je navzájem a připomínajíc možná leckomu z diváků, jak všichni, oni i on, v úplné rovnosti kráčejí vstříc vyššímu soudu, který ví všechno a nemůže se mýlit. Na okamžik, jako zřetelné smítko tváře v té světelné dráze, vězeň povstal a řekl: „Vaše Milosti, přijal jsem svůj rozsudek smrti od Všemohoucího, ale skláním se před vaším,“ a opět usedl. Zašumělo několik pšš a soudce pokračoval v tom, co měl co říci ostatním. Potom byli všichni formálně odsouzeni k bezživotí a některé z nich museli při odchodu podpírat a někteří se vlekli ven se ztrhaným výrazem zpupnosti a několik jich pokyvovalo hlavou na galerii a dva tři si potřásali rukama a jiní při vycházení žvýkali kousky zeleně, jež si uždíbli z vonných bylinek poházených po síni.

On vycházel poslední ze všech, protože si musel nechat pomáhat při vstávání ze židle a jít velmi pomalu; a držel se mé ruky, mezitímco všechny ostatní již odváděli a mezitímco obecenstvo vstávalo (a upravovalo si šaty asi podobně jako při odchodu z kostela nebo odjinud) a ukazovalo si dolů hned na toho zločince nebo na onoho a ze všeho nejvíc na něho a na mne.

Upřímně jsem si přál a modlil se, aby mu bylo dopřáno umřít, dřív než dojde k vyhotovení a potvrzení rozsudku vrchním soudcem, ale ve strachu, že by se mohl udržet naživu déle, jsem se ještě ten večer pustil do sepisování petice přímo ministru vnitra a vylíčil jsem v ní všechno, co jsem o vězni věděl, i jak to přišlo, že se kvůli mně vrátil do Anglie. Stylizoval jsem ji tak vřele a procítěně, jak jsem jen dovedl, a když jsem ji dopsal a odeslal, napsal jsem ještě další petice takovým vlivným osobnostem, od nichž jsem v dobré víře očekával nejvíc milosrdenství, a sestavil jsem dokonce i jednu na adresu koruny samé.

Několik dní a nocí po jeho odsouzení jsem si nedopřál odpočinku kromě chvil, kdy jsem už usnul ve svém křesle, nýbrž cele jsem se věnoval těmto prosebným žádostem. A když jsem je rozeslal, nemohl jsem se udržet daleko stranou od míst, kde ležely, neboť jsem měl pocit, jako by měly víc naděje a nebyly tak zoufale marné, jsem-li jim nablízku. V tomto nesmyslném duševním neklidu jsem večer co večer bloumal po ulicích a toulal se kolem oněch úřadů a budov, kam jsem žádosti podal. Až po dnešní den mi pro tu vzpomínku únavně jednotvárné ulice západního Londýna, s těmi řadami přísných uzavřených paláců a dlouhými řetězy lamp, za chladných prašných jarních večerů připadají zasmušilé.

Směl jsem ho dál navštěvovat denně, ale čas návštěv nám nyní zkrátili a jeho střežili přísněji. Protože jsem viděl, nebo se domníval, že mě podezírají ze snahy propašovat mu jed, žádal jsem, aby mě prohledali, dříve než jsem se posadil k jeho posteli, a řekl jsem dozorci, který byl vždycky u nás, že ochotně učiním cokoli, co by ho přesvědčilo o přímosti mých úmyslů. Nikdo nejednal drsně s ním ani se mnou. Museli konat určitou povinnost a také ji konali, ale nikoli příkře. Dozorce mě pokaždé ujišťoval, že vězni je hůř, a někteří druzí nemocní vězni v sále a někteří druzí vězni, kteří je obsluhovali jako ošetřovatelé (zlopověstníci, ale nikoli neschopní laskavosti, buďtež Bohu díky!), se k němu vždycky připojili se stejným hlášením.

Jak dny uplývaly, stále víc a víc jsem pozoroval, že povětšině leží a poklidně hledí do bílého stropu beze všeho světla v tváři, až ji některé moje slovo na okamžik zjasnilo, a potom se opět zastřela jako stínem. Někdy byl zase téměř nebo zcela neschopen promluvit; tu mi odpovídal lehkými stisky mé ruky a já se naučil velmi dobře rozumět, co chce vyjádřit.

Počet dní vzrostl na deset, když jsem na něm spatřil větší změnu, než jakou jsem kdy spatřil až doposud. Oči měl obrácené ke dveřím, a když jsem vstoupil, rozjasnily se mu.

„Hochu drahá,“ pravil, jakmile jsem se posadil vedle jeho lůžka, „už jsem myslel, že jdeš pozdě. Ale věděl jsem, že to se u tebe stát nemůže.“

„Jdu na minutu přesně,“ odpověděl jsem. „Čekal jsem na ni u brány.“

„Ty čekáš vždycky u brány, viďže, hochu drahá?“

„Ano. Abych nepřišel ani o chviličku našeho času.“

„Děkuju ti, hochu drahá, děkuju ti! Pán Bůh ti požehnej! Tys mě nikdá neopustil, hochu drahá!“

Mlčky jsem mu stiskl ruku, protože jsem nemohl zapomenout, že jsem ho jednou opustit chtěl.

„A to nejlepší ze všeho je,“ řekl, „že ti se mnou bylo příjemnějc od tý doby, co nade mnou visel ten černej mrak, než dokud svítilo slunce. To je ze všeho to nejlepší.“

Ležel na zádech a dýchal s velkými obtížemi. Ať se přemáhal, jak chtěl, a ať mě miloval sebevíc, světlo mu mizelo z tváře a jeho poklidný pohled do bílého stropu zastřel závoj.

„Máte dnes velkou bolest?“

„Já si na žádnou nestěžuju, hochu drahá.“

„Vy si nikdy nepostěžujete.“

Promluvil svá poslední slova. Usmál se a já pochopil, co má znamenat jeho stisk: že si přeje zdvihnout mou ruku a položit si ji na prsa. Položil jsem mu ji tam a on se znovu usmál a položil si na ni obě svoje ruce.

Jak jsme takto spolu mlčeli, povolený čas návštěvy uplynul; ale když jsem se ohlédl, spatřil jsem, že u mne stojí správce věznice, a ten mi pošeptal:

„Nemusíte ještě odcházet.“

S vděčností v srdci jsem mu poděkoval a zeptal jsem se:

„Směl bych mu něco povědět, jestli mě uslyší?“

Správce poodešel stranou a pokynem od nás odvolal dozorce. Ten přesun, ačkoli se udál úplně nehlučně, stáhl z jeho poklidného pohledu do bílého stropu stinný závoj a jeho oči se zadívaly nejvýš láskyplně na mne.

„Drahý Magwitchi, musím vám to povědět, konečně teď. Rozu­míte, co říkám?“

Jemné přitlačení na mou ruku.

„Kdysi jste měl dítě, které jste miloval a ztratil.“

Silnější přitlačení na mou ruku.

„Zůstala naživu a našla vlivné přátele. Žije dodnes. Je z ní dáma – a velice krásná. A já ji miluju!“

S posledním chabým vypětím sil, které by bývalo marné, kdybych mu nebyl povolil a nepomohl, zdvihl mou ruku ke rtům. Potom si ji zlehounka spustil zase na prsa a překryl ji oběma rukama. Poklidný pohled do bílého stropu se zase vrátil a rozplynul se a hlava mu tiše klesla na prsa.

Pamětliv v té chvíli toho, co jsme spolu čítali, pomyslel jsem na ty dva muže, kteří vstupovali do chrámu, aby se modlili, a vím, že nebylo lepších slov, jež bych byl mohl u jeho lože pronést, než slova: „Bože, buď milostiv jemu hříšnému!“

</section>
