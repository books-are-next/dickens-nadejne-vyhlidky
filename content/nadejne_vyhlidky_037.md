---
title: Kapitola třicátá třetí
contentType: prose
---

V cestovním plášti lemovaném kožešinou se krásná Estella zdála ještě půvabnější, než se až doposud kdy zdála i mým očím. Její chování bylo líbeznější, než jak si kdy předtím zamanula se vůči mně chovat, a já se domníval, že v té změně poznávám vliv slečny Havishamové.

Stáli jsme spolu na zájezdním dvoře a ona mi ukazovala, která jsou její zavazadla, a teprve když je měla pohromadě, upamatoval jsem se – neboť jsem zatím zapomněl na všechno kromě ní –, že nevím vůbec nic o cíli její cesty.

„Jedu do Richmondu,“ prozradila mi. „Naše naučení zní, že jsou dva Richmondy, jeden v Surrey a jeden v Yorkshiru, a můj Richmond že je ten surreyský. Je to deset mil odtud. Mám si vzít kočár a vy mě tam máte dovézt. Tady je moje tobolka a vy z ní máte zaplatit moje výdaje. Ne, ne, musíte si tu tobolku vzít! Vy ani já nemáme jinou volbu než poslechnout daných příkazů. Vy ani já nemáme volnost jednat podle vlastního přání.“

Podle toho, jak se na mne dívala, když mi podávala tobolku, jsem doufal, že její slova mají nějaký hlubší význam. Pronesla je pohrdavě, ale nikoli s nelibostí.

„Pro kočár budeme muset poslat, Estello. Odpočinete si tady chvíli?“

„Ano, mám si tady chvíli odpočinout a mám si vypít trochu čaje a vy se o mne máte zatím starat.“

Zavěsila se do mne, jako by to bylo v programu, a já požádal číšníka, který civěl na dostavník jako člověk, který takovou divnou věc v životě ještě neviděl, aby nám ukázal nějaký soukromý salónek. Na tuto žádost vytáhl ubrousek, jako kdyby to byla kouzelná nit, bez které by nenašel cestu nahoru do patra, a zavedl nás do temné cely hostince, jejíž výzdoba se skládala ze zmenšovacího zrcadla (artiklu zhola zbytečného, povážíme-li rozměry cely), z karafinky se sardelovou marinádou a z něčích dřevěných přezůvek. Na moje námitky proti takovému útulku nás vzal do jiného pokoje, kde byl jídelní stůl pro třicet osob a v krbu ohořelý list z písanky pod lopatkou uhelného prachu. Když se podíval na tento uhaslý požár a potřásl hlavou, čekal na mou objednávku a ta, poněvadž zněla pouze: „Trochu čaje pro dámu,“ ho vyhnala z pokoje ve značně skleslé náladě.

Uvědomoval jsem si a uvědomuji si dodnes, že ovzduší oné komnaty, prostoupené hutnou směsicí výparů z maštale a polévkové tresti, mohlo člověka svést k závěru, že dostavníkové oddělení patrně neprosperuje a že podnikavý majitel svařuje koně za koněm pro oddělení stravovací. Ale přesto mi ten pokoj byl vším na světě, protože v něm byla Estella. Domníval jsem se, že s ní bych v něm mohl ve štěstí prožít celý život. (Ale pamatujte, v tu chvíli jsem tam vůbec nebyl šťastný, a dobře jsem to věděl.)

„Kam půjdete v Richmondu?“ zeptal jsem se Estelly.

„Budu bydlet,“ odpověděla, „za drahé peníze u jedné tamější dámy, která má možnost – nebo aspoň to říká, že má – brát mě s sebou a uvádět mě do společnosti a představovat mi lidi a mne představovat lidem.“

„Myslím, že změna a obdiv vás budou těšit, ne?“

„Ano, myslím, že ano.“

Odpověděla tak lhostejně, že jsem řekl: „Mluvíte o sobě, jako byste byla někdo jiný.“

„Odkud víte, jak mluvím o jiných? Jděte, jděte,“ odpověděla Estella s roztomilým úsměvem, „nesmíte ode mne očekávat, že půjdu do školy k vám – musím mluvit po svém. Jak se vám daří u pana Pocketa?“

„Žiju si tam docela příjemně, alespoň –“ Připadlo mi, že se mi příležitost rozplývá pod rukama.

„Alespoň?“ opakovala Estella.

„– tak příjemně, jak je pro mne možné kdekoli daleko od vás.“

„Vy bláhový chlapečku,“ pronesla Estella úplně klidně, „jak můžete mluvit takové nesmysly? Váš přítel, pan Matyáš, je lepší třída než ostatní jeho rodina, nemýlím se?“

„Věru mnohem lepší třída. Není nepřítelem nikomu –“

„Nedodávejte: než sám sobě,“ přerušila mě Estella, „protože já si lidi toho druhu protivím. Je ale skutečně tak nezištný a povznesený nad malichernou řevnivost a nevraživost, jak jsem slyšela?“

„Mám dozajista veškeré důvody to potvrdit.“

„Ale nemáte veškeré důvody to potvrdit o ostatní jeho rodině,“ pravila Estella a přikývla mi s obličejem, jehož výraz byl zároveň vábný i škádlivý, „protože ta zasypává slečnu Havishamovou povídačkami a narážkami pro vás nepříznivými. Špehují vás, zkreslují vás, píšou o vás dopisy (někdy anonymní) a jste prostě mukou i náplní jejich života. Sotva si dovedete představit nenávist, jakou k vám ti lidé chovají.“

„Doufám, že mi nijak neuškodí?“

Místo odpovědi propukla Estella v smích. To mi připadlo velmi podivné a hleděl jsem na ni celý zmatený. Když přestala – a nesmála se nijak unyle, nýbrž s opravdovým požitkem –, řekl jsem jí svým ostýchavým tónem, jak jsem s ní vždycky hovořil:

„Mohu doufám předpokládat, že byste se neveselila, kdyby mi nějak škodili, ne?“

„To jistě ne, na to se můžete spolehnout,“ odpověděla Estella. „Můžete být přesvědčený, že se směju, protože se jim to nedaří. Ach, tihle lidé kolem slečny Havishamové, a ta muka, co zakoušejí!“ Znovu se rozesmála a i tentokrát, když mi již řekla, proč se směje, mi její smích připadal velmi podivný, protože jsem nemohl pochybovat, že je upřímný, a přesto se mi zdál pro takový důvod tuze bouřlivý. Napadlo mě, že za tím opravdu musí vězet ještě něco jiného, než co už vím; vyčetla mi tu myšlenku z očí a odpověděla na ni.

„Ani pro vás není snadné pochopit,“ řekla Estella, „jaké z toho mám uspokojení, když vidím, že se těm lidem jejich záměry hatí, nebo jaký labužnický pocit ve mně vyvolává směšnost, když někdo ty lidi zesměšní. Protože vy jste v tom divném domě nevyrůstal, vás v něm nevychovali od peřinky. Ale mne ano. Váš dětský rozoumek nebystřily jejich pletichy, vedené pod maskou sympatie a soucitu a všeho možného, co je hebké a konejšivé, proti potlačovanému a bezbrannému stvořeníčku. Ale můj ano. Vaše kulatá dětská očička se neotvírala ponenáhlu víc a víc při odhalování té pokrytecké podvodnice, která si střádá zásobu duševního klidu pro strýčka Příhodu, až se v noci probudí. Ale moje ano.“

Teď už to Estelle nebylo k smíchu a také nelovila své vzpomínky z žádné plytké mělčiny. Nebyl bych chtěl být příčinou jejího pohledu při nich ani za všechny své vyhlídky dohromady.

„Mohu vám říci dvě věci,“ pokračovala Estella. „Za prvé přes všechnu moudrost přísloví, že kapka ke kapce i kámen proděraví, můžete mít úplně klidnou hlavu, že tihle lidé nikdy – i kdyby o to usilovali sto let – po žádné stránce, závažné nebo nezávažné, vaším postavením u slečny Havishamové neotřesou. Za druhé jsem vám hluboce vděčná za to, že jste příčinou, proč se nadarmo tolik pachtí a jsou tak podlí, a tady máte mou ruku na to.“

Když mi ji laškovně podala – neboť její chmurnější nálada byla pouze chvilková –, nepustil jsem ji a přitiskl jsem si ji ke rtům.

„Vy směšný chlapečku,“ pravila Estella, „copak si nikdy nevezmete mou výstrahu k srdci? Nebo mi líbáte ruku v témž duchu, v jakém jsem vám já kdysi dovolila políbit mě na tvář?“

„A jaký to byl duch?“ opáčil jsem.

„Musím chvilinku přemýšlet. – Duch opovržení k patolízalům a intrikářům.“

„Řeknu-li ano, smím vás znovu políbit na tvář?“

„Měl jste se zeptat, dřív než jste mi poceloval ruku. Ale ano, chcete-li.“

Sklonil jsem se k ní a její klidná tvář byla jako tvář sochy. „A teď,“ řekla Estella, která ucouvla s tváří v tom okamžiku, kdy jsem se jí dotkl, „se máte postarat, abych dostala trochu čaje, a máte mě dovézt do Richmondu.“

Její návrat k tónu, jako by nám ten pobyt spolu byl vnucen a jako bychom my byli pouhé loutky, mě zabolel; ale bolelo mě v našem styku vlastně všechno. Ať už se mnou mluvila jakýmkoli tónem, žádnému jsem nemohl přikládat víru ani na něm zakládat naději – a přesto jsem proti vší víře i proti vší naději ve své lásce setrvával. Proč to opakovat tisíckrát? Tak tomu bylo vždycky.

Zazvonil jsem, aby přinesli čaj, a číšník, který se znovu objevil se svou kouzelnou nití, přinesl kus po kuse nějakých padesát pomůcek k tomuto občerstvení, ale po čaji pořád ani památky. Čajový podnos, šálky, talířky, talíře, nože a vidličky (včetně příboru k dranžírování), lžíce (různé), slánky, skromný piškotový koláček, uvězněný se svrchovanou ostražitostí pod silným železným poklopem, Mojžíše v rákosí, znázorněného změklým ždibíčkem másla v hromadě petržele, bledý bochník s napudrovaným temenem, dva zkušební otisky mřížek z kuchyňského krbu na trojhranných skrojcích chleba a nakonec bachratou konvici pro celou rodinu; s tou se číšník přivrávoral do pokoje s výrazem vyjadřujícím tíhu břemene a utrpení. Po delší nepřítomnosti v tomto stadiu pohoštění se konečně vrátil se skříňkou drahocenného vzhledu, která obsahovala větvičky. Ty jsem vyloužil v horké vodě, a tak jsem z celého toho souboru náčiní a pomůcek vydobyl šálek bůhvíčeho pro Estellu.

Když jsem zaplatil účet a pamatoval na číšníka a nezapomněl na podomka a odškodnil pokojskou – slovem, když jsem celý dům uplatil, až jsem všude rozsel opovržení a nevoli, a velmi ulehčil Estellině peněžence –, nasedli jsme do objednaného poštovního kočáru a odjeli. Jakmile jsme zabočili na Cheapside a rachotili dál Newgatskou třídou vzhůru, brzy jsme se octli pod zdmi, za něž jsem se tak styděl.

„Co je to za budovu?“ zeptala se mne Estella.

Zprvu jsem bláhově předstíral, že ji hned nepoznávám, a potom jsem to Estelle řekl. Když ji obhlédla a zatáhla hlavu zase zpátky a zašeptala: „Bídníci!“, ani za nic na světě bych se nebyl přiznal, že jsem tam byl na návštěvě.

„Pan Jaggers,“ řekl jsem, jaksi abych to uhlazeně převalil na bedra někoho jiného, „má pověst, že se v tajích toho strašlivého místa vyzná víc než kdokoli jiný v Londýně.“

„Myslím, že se vyzná víc než kdo jiný v tajích každého místa,“ prohodila Estella přitlumeně.

„Byla jste ho myslím zvyklá vídat často, ne?“

„Byla jsem ho zvyklá vídat v nepravidelných přestávkách hned od první chvíle, kam mi paměť sahá. Ale neznám ho dnes o nic líp, než jsem ho znala, když jsem ještě ani neuměla zřetelně mluvit. Jaké s ním máte zkušenosti vy? Děláte s ním nějaké pokroky?“

„Jakmile jsem si jednou zvykl na jeho nedůvěřivé chování,“ odpověděl jsem, „vycházel jsem s ním velice dobře.“

„Spřátelili jste se důvěrně?“

„Obědval jsem s ním u něho doma.“

„Představuji si,“ řekla Estella a přikrčila se, „že to musí být divná domácnost.“

„Je to divná domácnost.“

I s ní bych se býval opatrně chránil mluvit o svém poručníkovi tuze otevřeně, ale přesto bych byl v hovoru o tom námětu zašel tak daleko, že bych jí byl vylíčil oběd v Gerrard Street, kdybychom právě nebyli vjeli do nenadálé záře plynových lamp. Pokud trvala, zdálo se mi, že všechna jen plane a dýchá oním nevysvětlitelným pocitem, který jsem zažil už předtím, a když jsme z ní vyjeli, byl jsem na kratičkou chvíli tak silně oslněný, jako kdybych býval projel mezi blesky.

Tak jsme tedy načali řeč z jiného konce a hovořili jsme hlavně o cestě, kudy jsme projížděli, a o tom, které čtvrti Londýna leží na té straně a které na oné. To velké město pro ni bylo takřka novinkou, jak mi řekla, protože se nikdy nevzdálila z nejbližšího okolí slečny Havishamové, dokud nejela do Francie, a tenkrát cestou tam i zpátky Londýnem jenom projížděla. Zeptal jsem se jí, má-li ji můj poručník za jejího pobytu zde nějak na starosti. Na to odpověděla s důrazem: „Bůh chraň!“ a víc nic.

Bylo nemožné, aby mé pozornosti ušlo, že jí záleží na tom, aby mě upoutala, a že se snaží být podmanivě roztomilá; a byla by si mě podmanila, i kdyby ten úkol byl vyžadoval nějakou námahu. Ale nebyl jsem z toho o nic šťastnější, neboť i kdyby nebyla nasadila onen tón, že o našem konání rozhodují jiní, přesto bych byl cítil, že má mé srdce v dlani, protože si tak prostě svévolně zamanula, a nikoli proto, že by u ní snad probudilo nějaký soucit, kdyby je rozdrtila a odhodila.

Když jsme projížděli Hammersmithem, ukázal jsem jí, kde bydlí pan Matyáš Pocket, a dodal jsem, že to není od Richmondu daleko a že ji doufám někdy uvidím.

„Jistěže, máte mě navštívit; máte přijet, kdy myslíte, že se to hodí; já se mám v rodině o vás zmínit; ostatně zmínka o vás už padla.“

Zeptal jsem se, je-li to početná domácnost, kde má být členem rodiny.

„Ne, jsou to pouze dvě ženy, matka a dcera. Matka je dáma urči­tého společenského postavení, ale nemá nic proti tomu, aby si zvýšila příjem.“

„Divím se, že se slečna Havishamová může s vámi tak brzy zase rozloučit.“

„To patří k plánům, Pipe, které se mnou má slečna Havishamová,“ odpověděla Estella s povzdechem, jako by byla unavená. „Mám jí často psát a pravidelně ji navštěvovat a referovat jí, jak se mi vede – mně i šperkům – protože teď jsou už skorem všechny moje.“

Bylo to vůbec poprvé, co mě oslovila mým jménem. Učinila tak ovšem úmyslně a věděla, že to budu hýčkat jako poklad.

Dojeli jsme do Richmondu až příliš brzy a naším cílem tam byl dům u Parku: usedlý starý dům, kde krinolíny a pudr a mušky, vyšívané kabáty, přehrnuté punčochy, fiží a kordy kdysi slavívaly mnohý gala den. Několik věkovitých stromů před domem bylo dosud zastřiženo do tvarů stejně vyumělkovaných a nepřirozených jako ty obručové sukně, paruky a škrobené šosy, ale místa, jež jim osud určil ve velkém průvodě mrtvých, nebyla již daleko a brzy je měly zaujmout a odejít němou cestou všeho ostatního.

Zvonek se stařeckým hlasem – který, jak se domnívám, za svého života už často oznámil domu: „Přišla zelená krinolína, Přišel kord s diamantovým jílcem, Přišly střevíčky s rudými podpatky a modrý solitér –“ zahlaholil vážně do měsíčního svitu a třepetavě vyběhly dvě třešňově červené služky, aby Estellu uvedly do domu. Chodba brzy spolykala její zavazadla a Estella mi s úsměvem podala ruku a popřála mi dobrou noc a chodba spolkla také ji. A já stál a dál hleděl na dům a dumal, jak šťastný bych byl, kdybych tam žil vedle ní, a přitom jsem věděl, že vedle ní nikdy nejsem šťastný, nýbrž vždycky zbědovaný.

Nasedl jsem do kočáru, aby mě zavezl zpátky do Hammersmithu, a nastoupil-li jsem se srdcem velmi bolestivým, vystoupil jsem se srdcem ještě bolestivějším. U našich dveří jsem zastihl malou Janu Pocketovou, kterak se v doprovodu svého malého ctitele vrací z dětského večírku, a záviděl jsem jejímu malému ctiteli, přestože podléhal Flopsonové.

Pan Pocket nebyl doma, měl kdesi přednášku; dovedl totiž přímo skvěle přednášet o vedení domácnosti a jeho pojednání o zacházení s dětmi a služebnictvem platila za vůbec nejlepší rukověti z těchto oborů. Ale paní Pocketová doma byla, a to v situaci trochu svízelné, neboť miminko, aby po dobu neodpovědné nepřítomnosti Millersové (s příbuznými od pěší gardy) nekřičelo, dostalo na hraní jehelníček. A nyní chybělo víc jehel, než se dalo považovat za docela zdravé pro pacienta věku tak útlého, ať jich už užil zevně nebo jako tonikum vnitřně.

Poněvadž pan Pocket po právu slynul pověstí, že poskytuje vskutku znamenité praktické rady a má o všech věcech jasný a zdravý pojem, jakož i vysoce prozíravý úsudek, už mě při mém rozboleném srdci napadlo, že ho poprosím, smím-li se mu svěřit. Ale jak jsem tak náhodou vzhlédl a uviděl paní Pocketovou, kterak si sedí a studuje svůj šlechtický almanach, když předtím jako univerzální lék pro miminko naordinovala postýlku, pomyslel jsem si: „Hm – ne, raději ne.“
