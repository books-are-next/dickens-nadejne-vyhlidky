---
contentType: prose
---

Kapitola třicátá osmá

  

Dojde-li kdy po mé smrti k tomu, že oním usedlým starým domem poblíž Parku v Richmondu bude obcházet strašidlo, pak tím strašidlem bude dozajista můj přízrak. Ach, ty mnohé, přemnohé noci a dny, kolik jich neklidný duch v mém nitru proobcházel po tom domě, když tam bydlela Estella! Ať bylo moje tělo kdekoli, můj duch povždy bloudil a bloudil a bloudil po onom domě.

Dáma, jíž slečna Havishamová Estellu svěřila, jistá paní Brand­leyová, byla vdova a měla jedinou dceru o několik roku starší než Estella. Matka vypadala mladá a dcera vypadala stará; matčina pleť byla růžová a dceřina žlutá; matka tíhla k frivolnosti a dcera k bohosloví. Byly, jak se říká, v dobrém postavení a chodily na četné návštěvy i přijímaly četné návštěvy. Je a Estellu k sobě navzájem poutalo málo společných citů, pakli vůbec nějaké, ale vládlo jakési dorozumění, ony že jsou potřebné jí a ona že je potřebná jim. Paní Brandleyová bývala přítelkyní slečny Havishamové, než ta se uchýlila do ústraní.

V domě paní Brandleyové i mimo dům paní Brandleyové jsem zakoušel všechny druhy i stupně muk, jaké mi mohla Estella připravit. Ráz našeho vzájemného poměru, který mě stavěl do vztahu důvěrného známého, aniž mě stavěl do vztahu důvěrného přítele, moje duševní muka jen zvyšoval. Používala mne k dráždění ostatních ctitelů a právě oné důvěrné známosti nás dvou využívala k tomu, aby ustavičně znevažovala mou oddanost k ní. Být jejím tajemníkem, sluhou, nevlastním bratrem, chudým příbuzným – být mladším bratrem jejího vyhlédnutého manžela – nebyl bych si mohl připadat vzdálenější svých nadějí, i když jsem jí byl nejblíž. Za těchto okolností výsada říkat jí křestním jménem a slyšet, jak ona říká křestním jménem mně, moje utrpení jen ztěžovala – a třebaže pokládám za pravděpodobné, že to ostatní její zbožňovatele přivádělo málem k šílenství, vím až příliš jistě, že to málem k šílenství přivádělo mne.

Měla ctitelů bezpočtu. Není pochyby, že moje žárlivost viděla ctitele v každém, kdo se k ní přiblížil; ale i beztoho jich bylo víc než dost.

Vídal jsem ji často v Richmondu, slýchal jsem o ní často v Londýně a provázel jsem ji často s Brandleyovými na řeku; střídaly se pikniky, slavnosti, činohry, opery, koncerty, večírky, všemožné zábavy, při nichž jsem jí byl ustavičně v patách – a všechny pro mne byly běda na bědu. Nezažil jsem v její společnosti jedinou hodinku štěstí, a přesto se moje mysl celých čtyřiadvacet hodin denního koloběhu ustavičně vracela k snům, jaké by to bylo štěstí, kdybych ji mohl mít u sebe až do smrti.

Po celý tento úsek naší známosti – jenž trval, jak se záhy ukáže, podle mého tehdejšího domnění dlouhou dobu – se vytrvale vracela k onomu tónu, který vyjadřoval, že naše vzájemná společnost nám byla vnucena. Přicházely však zase také chvíle, kdy od onoho tónu i od všech svých četných jiných tónů náhle upouštěla, a tu se skorem zdálo, že mě lituje.

„Pipe, Pipe,“ řekla mi jednou večer, kdy právě zase taková chvíle nadešla a my seděli spolu stranou u temnějícího okna richmondského domu, „copak si nikdy nevezmete k srdci tu výstrahu?“

„Před čím?“

„Přede mnou.“

„Výstrahu, abych nepropadal vašemu kouzlu, to myslíte, Estello?“

„Co myslím! Nevíte-li, co myslím, tak jste slepý.“

Byl bych měl odpovědět, že láska se přece všeobecně pokládá za slepou, ale neřekl jsem to z toho důvodu, že mě vždycky zdržoval pocit – a to nebyla nejmenší z mých běd –, že by ode mne bylo nešlechetné se jí vnucovat, když ví, že nemá jinou volbu než poslechnout slečnu Havishamovou. Stále mě tísnil děs, že toto její vědomí mne při její pýše staví do velmi nepříznivé pozice a činí ze mne předmět vzpurného zápasu v jejím nitru.

„Buď jak buď,“ odpověděl jsem, „právě dnes jsem žádnou výstrahu nedostal, protože tentokrát jste mi sama napsala, abych k vám přišel.“

„To je pravda,“ přisvědčila Estella s chladným, lhostejným úsměvem, který mě vždycky zamrazil.

Když se na chviličku zadívala do soumraku venku, pokračovala v řeči:

„Nastala zase doba, kdy si slečna Havishamová přeje, abych s ní strávila den v Satisu. Máte mě tam dovézt a zase mě přivézt zpátky, budete-li chtít. Raději bych cestovala sama, ale nechce v domě vidět mou služebnou, protože se chorobně hrozí myšlenky, že by byla předmětem tlachání takových lidí. Můžete mě tam dovézt?“

„Jestli můžu, Estello!“

„Tak můžete? Tedy pozítří, budete-li tak laskav. Všechny výlohy budete ovšem platit z mých peněz. Slyšíte tu podmínku, abyste směl jet?“

„A musím poslechnout,“ odpověděl jsem.

To byla veškerá příprava, jaké se mi dostalo k této návštěvě i k jiným podobným; slečna Havishamová mi nikdy nenapsala, ba jaktěživ jsem nespatřil ani její rukopis. Pozítří jsme se k ní tedy rozjeli a zastihli jsme ji v pokoji, ve kterém jsem ji uviděl prvně, a je zbytečné dodávat, že se v domě Satis nic nezměnilo.

Byla do Estelly zamilovaná dokonce ještě děsivěji, než když jsem je viděl spolu posledně; opakuji to slovo zúmyslně, protože v intenzitě jejích pohledů i objetí bylo něco nevýslovně děsivého. Visela na Estellině kráse, visela na jejích slovech, visela na jejích gestech, a zatímco seděla a hleděla na ni, žmoulala v ústech třaslavé prsty, jako by požírala to krásné stvoření, které vychovala.

Z Estelly se podívala na mne a její pátravý pohled jako by slídil v mém srdci a sondoval hloubku jeho ran. „Jak s tebou jedná, Pipe, jak s tebou jedná?“ ptala se mne opět se svou čarodějnickou lačností přes to, že to slyšela Estella. Ale nejpříšernější byla, když jsme večer seděli u jejího blikotavého ohně, neboť tehdy si protáhla Estellinu paži pod ramenem, držela její ruku pevně sevřenou ve své a tím, že se dovolávala starých údajů, jež jí Estella poskytla ve svých pravidelných dopisech, z ní vytahovala jména a postavení mužů, které okouzlila; a jak se tak s dychtivostí smrtelně zraněné a choré duše tímto výčtem kochala, seděla slečna Havishamová s druhou rukou opřenou o berličku a s bradou položenou na ní a probodávala mě svýma vybledlýma planoucíma očima, učiněné strašidlo.

Viděl jsem v tom, jakkoli mě to činilo nešťastným a jakkoli hořké vědomí závislosti, ba ponížení to ve mně budilo – viděl jsem v tom, že Estella plní svůj úkol vykonat pomstu slečny Havishamové na mužích a že mi ji slečna Havishamová nehodlá odevzdat dřív, dokud nebude po určitou dobu její pomstylačnost ukájet. Viděl jsem v tom důvod, proč ji slečna Havishamová předem určila pro mne; když ji totiž vyslala do světa vábit a trýznit a zraňovat, učinila tak se zlomyslnou jistotou, že Estella je pro všechny zbožňovatele nedosažitelná, a proto že všichni, kdo si na tu kartu vsadí, musejí neodvratně prohrát. Viděl jsem v tom, že onou zvrácenou vynalézavostí trýzní i mne, třebaže mi zároveň vyhrazuje cenu. Viděl jsem v tom důvod, proč mě tak dlouho odsunují stranou, i důvod, proč můj poručník nedávno odmítl přiznat, že o takovém plánu formálně něco ví. Zkrátka, viděl jsem v tom slečnu Havishamovou, jak jsem ji tam právě měl před očima a jak jsem ji měl před očima už vždycky předtím; a viděl jsem v tom zřetelný stín zatemněného a nezdravého domu, v němž se její život skrýval před sluncem.

Svíce, které osvětlovaly ten její pokoj, trčely z ramínek na zdech. Byly vysoko od podlahy a hořely s nehybnou kalností umělého světla ve vzduchu, který se zřídkakdy vyměňuje. A jak jsem se tak díval kolem na ně a na bledé šero, které šířily, a na ty zastavené hodiny a na zetlelé kusy svatebního úboru na stole i na podlaze, a na samu její hroznou postavu s tím strašidelným stínem, vrženým zveličeně ohněm na strop a na stěnu, viděl jsem v tom všem výklad, k němuž jsem předtím v mysli došel, vždy znovu opakovaný a vržený zpátky ke mně. Myšlenky mi zaběhly do velkého pokoje přes chodbičku, kde stála prostřená tabule, a viděl jsem to takřka jasně napsáno v závojích pavučin, jež splývají ze svatebního dortu uprostřed, v hemžení pavouků po ubruse, v cupitání myší, jak odnášejí své rozbušené srdíčko spěšně za deštění stěn, a v tápavém a váhavém šustění švábů na podlaze.

Právě při této návštěvě se stalo, že mezi Estellou a slečnou Havishamovou došlo k výměně ostrých slov. Bylo to poprvé, co jsem byl svědkem sporu mezi nimi.

Seděli jsme u krbu, jak jsem to právě popsal, a slečna Havishamová mela dosud Estellinu paži protaženou pod ramenem a dosud držela její ruku pevně sevřenou ve své, když vtom se Estella začala pomalu vykrucovat. Už předtím projevila víc než jednou svou pyšnou ne­trpělivost a onu dravou vroucnost spíš trpně snášela, než přijímala nebo oplácela.

„Co!“ utrhla se slečna Havishamová a bleskla po ní očima. „Máš mě dost?“

„Mám jen trošku dost sama sebe,“ odpověděla Estella, vyvinula si ruku, přešla k široké krbové římse a tam zůstala stát a zahleděla se dolů do ohně.

„Mluv pravdu, ty nevděčnice!“ zvolala slečna Havishamová a zlostně zabouchala berličkou na podlahu. „Máš mě dost!“

Estella se na ni podívala s naprostým klidem a opět se zahleděla do ohně. Její půvabná postava i sklopená krásná tvář vyjadřovaly vyrovnanou lhostejnost k divokému rozvášnění druhé ženy, lhostejnost, která byla téměř krutá.

„Ty bezcitná, ty kamenná!“ zvolala slečna Havishamová. „Ty studené, studené srdce!“

„Cože?“ namítla Estella, ale zachovala svůj lhostejný postoj, jak se opírala o širokou krbovou římsu, a pouze pohnula očima. „Vy mi vyčítáte, že jsem studená? Vy?“

„Nejsi?“ znělo zuřivé odseknutí.

„Měla byste to vědět,“ řekla Estella. „Jsem, jakou jste mě udělala. Přičtěte si všechnu chválu, přičtěte si všechnu hanu – přičtěte si všechen úspěch, přičtěte si všechen nezdar – zkrátka, berte mě, jaká jsem.“

„Ó! Podívejte se na ni, podívejte se na ni!“ křičela trpce slečna Havishamová. „Podívejte se na ni, takovou bezcitnou a nevděčnou, u toho krbu, kde jsem ji vychovala. Kde jsem ji přijala do tohohle nešťastného srdce, když ještě krvácelo z prvních ran, a kde jsem na ni vyplýtvala léta něžnosti!“

„Přinejmenším jsem na té smlouvě neměla žádnou účast,“ pravila Estella, „protože jestli jsem uměla chodit a mluvit, když se dělala, tak to bylo všechno, co jsem svedla. Ale co byste chtěla? Byla jste ke mně velice dobrá a za všechno vděčím vám. Co byste chtěla?“

„Lásku,“ odpověděla druhá žena.

„Tu máte.“

„Ne, nemám,“ řekla slečna Havishamová.

„Moje adoptivní matko,“ odpověděla na to Estella, která ani na okamžik nezměnila svůj nenuceně půvabný postoj, ani na okamžik nezvýšila hlas, jak to činila druhá žena, ani na okamžik nepodlehla hněvu nebo rozcitlivění, „moje adoptivní matko, řekla jsem už, že za všechno vděčím vám. Všechno, co mám, je beze všeho vaše. Všechno, co jste mi dala, můžete zase mít, jen rozkažte. Jiného nemám nic. A žádáte-li, abych vám dala, co jste mi nikdy nedala, ani má vděčnost a povinnost nemůže dělat nemožnosti.“

„Já že jí nikdy nedala lásku!“ vykřikla slečna Havishamová a otočila se divoce ke mně. „Já že jí nikdy nedala horoucí lásku, po všechen čas neodlučitelnou od žárlivosti a palčivé bolesti, že se mnou mluví takhle? Ať mi ještě řekne, že jsem blázen, ať mi ještě řekne, že jsem blázen!“

„Proč bych vám říkala, že jste blázen?“ odvětila Estella. „Ze všech lidí zrovna já? Žije snad někdo, kdo ví jen zpoloviny tak dobře jako já, jaké máte cílevědomé plány? Žije snad někdo, kdo ví jen zpoloviny tak dobře jako já, jakou máte paměť? Já, která jsem sedala právě zde u toho krbu na stoličce, máte ji ještě teď tamhle vedle sebe, a učila se vaše úlohy a dívala se do vaší tváře, když vaše tvář byla taková divná a děsila mě?“

„Brzy zapomněla!“ zasténala slečna Havishamová. „Tuze brzy zapomněla!“

„Ne, nezapomněla,“ opáčila Estella. „Nezapomněla, naopak pečlivě si všechno uchovala v paměti. Kdy jste mě přistihla, že jsem se vašemu učení zpronevěřila? Kdy jste mě přistihla, že nedbám vašich naučení? Kdy jste mě přistihla, že sem,“ dotkla se rukou ňader, „dovoluji přístup něčemu, co vy vylučujete? Buďte ke mně spravedlivá.“

„Tak pyšná, tak pyšná!“ sténala slečna Havishamová a oběma rukama si z čela shrnovala šedivé vlasy.

„Kdo mě učil být pyšnou?“ namítla Estella. „Kdo mě chválil, když jsem se svou úlohu naučila?“

„Tak krutá, tak krutá!“ zasténala slečna Havishamová s týmž posunkem jako předtím.

„Kdo mě učil být krutou?“ opáčila Estella. „Kdo mě chválil, když jsem se svou úlohu naučila?“

„Ale být pyšná a krutá vůči _mně_!“ Slečna Havishamová přímo zaječela a rozhodila přitom obě ruce. „Estello, Estello, Estello, být pyšná a krutá vůči _mně_!“

Estella se na ni na okamžik zadívala s jakýmsi klidným podivem, ale jiné vzrušení nejevila; jakmile ten okamžik minul, zahleděla se znovu do ohně.

„Nedovedu pochopit,“ odpověděla Estella, která po krátkém mlčení zdvihla oči, „proč byste měla být tak nerozumná, když se po takovém odloučení přijedu na vás podívat. Nikdy jsem nezapomněla, jaké křivdy vás stihly, ani na jejich příčiny. Nikdy jsem se nezpronevěřila ani vám, ani vaší škole! Nikdy jsem neprojevila žádnou slabost, kterou bych si mohla klást za vinu.“

„Byla to slabost, opětovat mou lásku?“ zvolala slečna Havishamo­vá. „Ale ano, ano, ona by tomu tak řekla!“

„Začínám si myslet,“ zahovořila Estella přemítavým tónem po další chvilce klidného podivu, „že už skorem chápu, jak k tomuhle dochází. Kdybyste byla svou adoptovanou dceru vychovala výhradně v temném vězení těchhle pokojů a nikdy jí nedala poznat, že existuje něco takového jako denní světlo, ve kterém ani jedinkrát nespatřila váš obličej, co je živa – kdybyste byla udělala to a potom za nějakým účelem na ní chtěla, aby chápala, co je denní světlo, a aby o něm všechno věděla, bývala byste zklamaná a rozhněvaná?“

Slečna Havishamová jen seděla s hlavou zabořenou do rukou, tiše sténala a kývala se v křesle, ale neodpovídala.

„Nebo,“ pokračovala Estella, „– což je bližší případ –, kdybyste ji bývala hned od rozbřesku jejího rozumu s krajním vypětím energie a sil učila, že existuje něco takového jako denní světlo, ale že bylo stvořeno proto, aby bylo jejím nepřítelem a zhoubcem, a že se musí neustále stavět proti němu, protože sežehlo vás a jinak by sežehlo i ji – kdybyste byla udělala to a potom za nějakým účelem na ní chtěla, aby si to denní světlo docela samozřejmě zamilovala, ale ona by to nedokázala, bývala byste zklamaná a rozhněvaná?“

Slečna Havishamová seděla a poslouchala (nebo to aspoň tak vypadalo, protože jsem jí neviděl do obličeje), ale stále neodpovídala.

„A tak,“ dodala Estella, „mě musí každý brát, jakou mě osud udělal. Úspěch není můj, nezdar není můj, ale to obojí dohromady dělá mne.“

Slečna Havishamová se svezla na zem, ani jsem nevěděl jak, a usadila se mezi zašlými svatebními relikviemi, jimiž byla podlaha posetá. Využil jsem toho okamžiku – hledal jsem nějakou příležitost hned od začátku – a vytratil jsem se z pokoje, ale napřed jsem ještě pokynem ruky poprosil Estellu, aby se jí ujala.

Když jsem odcházel, stála Estella dosud u široké krbové římsy navlas tak, jak stála celou tu dobu. Šedivé vlasy slečny Havishamové, úplně rozpuštěné, se vláčely po zemi mezi ostatními svatebními troskami a skýtaly žalostnou podívanou.

Se srdcem věru sklíčeným jsem se při svitu hvězd procházel hodinu, ba víc, po dvoře a po pivovaru a po zpustlé zahradě. Když jsem si konečně dodal odvahy a vrátil se do pokoje, seděla Estella vedle slečny Havishamové a spichovala několika stehy jednu z oněch starých součástí oblečení, které se rozpadaly na kusy a které jsem si od té doby často připomněl při pohledu na vybledlé cáry starých praporů, jež visívají v katedrálách. Později jsme s Estellou hráli karty jako kdysi – jenže jsme byli už zběhlí a hráli jsme francouzské hry –, a tak uplynul večer a já odešel spát.

Ležel jsem v onom samostatném stavení vzadu za dvorkem. Bylo to poprvé, co jsem kdy v životě ulehl v Satisu k odpočinku, a spánek se mi tvrdošíjně vyhýbal. Pronásledovalo mě tisíc slečen Havishamových. Hned byla jedna na té straně mého polštáře, hned jiná na druhé, hned v hlavách postele, hned v nohou, za pootevřenými dveřmi oblékárny, v oblékárně, hned v pokoji nade mnou, hned v pokoji pode mnou – prostě všude.

Nakonec, když se noc líně vlekla ke druhé hodině, jsem cítil, že tu místnost co místnost, v níž bych mohl ležet, rozhodně už déle nesnesu a že musím vstát. Proto jsem vstal, oblékl jsem se a vyšel ven na dvorek a přes něj do dlouhé kamenné chodby s úmyslem dostat se až na přední dvůr a procházkou po něm ulevit své tísni. Ale sotva jsem vkročil do chodby, zhasil jsem svíčku – spatřil jsem totiž slečnu Havishamovou, jak přede mnou jde jako strašidelný přízrak a tiše vzlyká. Šel jsem vpovzdáli za ní a viděl jsem ji zamířit nahoru po schodišti. Držela v ruce svíčku, kterou pravděpodobně vytáhla z některého nástěnného svícnu ve svém pokoji, a v jejím svitu byla zjevem vskutku přízračným. Zastavil jsem se na okamžik dole u schodů, a ačkoli jsem ji neviděl otevřít dveře, ucítil jsem plesnivý vzduch hodovní síně a uslyšel jsem ji tam přecházet a potom přejít do budoáru a zase zpátky do svatební jídelny a nepřetržitě při tom tiše vzlykat. Po chvíli jsem se ve tmě pokoušel buď dostat se ven na dvůr, nebo se vrátit do svého pokoje, ale nepodařilo se mi to ani to, dokud dovnitř nezabloudil nějaký ten paprsek úsvitu a neukázal mi, kudy najít cestu. Kdykoli jsem se po celou tu dobu octl u paty schodiště, pokaždé jsem slyšel její kročeje, viděl nahoře přejít její svíci a slyšel její nepřetržitý tichý vzlykot.

Než jsme druhý den odjeli, nedošlo už k žádnému novému vzplanutí neshody mezi ní a Estellou, a nedošlo už k němu ani při žádné jiné podobné návštěvě; a pokud se mohu upamatovat, byly podobné návštěvy ještě čtyři. Ani chování slečny Havishamové vůči Estelle se v ničem nezměnilo, ledaže jsem měl dojem, jako by se mezi jeho dřívější příznačné složky bylo přimísilo něco jako strach.

Je nemožné, abych obrátil tuto stránku svého života a nenapsal na ni jméno Bentleyho Drummla; jinak bych to s velkou radostí udělal.

Když se jednou Pěnkavy při jisté příležitosti shromáždily v plném počtu a družné pohodě se napomáhalo obvyklým způsobem tím, že nikdo nesouhlasil s nikým druhým, předsedající Pěnkava volala Háj k pořádku, ježto pan Drummle dosud nepřipil k poctě dámě – neboť podle posvátných stanov spolku došla toho dne řada tak učinit právě na toho hrubiána. Mezitímco kolovaly karafy, zdálo se mi, že jsem ho zahlédl, jak na mne poťouchle pošilhává šeredným pohledem, ale protože jsme vůči sobě navzájem nikdy láskou neplýtvali, mohlo tomu tak snadno být doopravdy. Ale jaké bylo moje rozhořčené překvapení, když vyzval společnost, aby s ním připila „Estelle“!

„Které Estelle?“ zeptal jsem se.

„Do toho vám nic není,“ odsekl Drummle.

„Estelle odkud?“ nedal jsem se. „Jste povinen říci, odkud je!“ Což vskutku byl, jako Pěnkava.

„Z Richmondu, pánové,“ oznámil Drummle, jako kdyby se mnou vůbec nepočítal, „a nedostižná krasavice.“

„Ten toho ví o nedostižných krasavicích, sprostý bídný idiot!“ pošeptal jsem Herbertovi.

„Já tu dámu znám,“ řekl Herbert po přípitku.

„Jistě?“ odpověděl Drummle.

„A já také,“ připojil jsem rudý jako pivoňka.

„Jistě?“ opakoval Drummle. „Ach bože!“

To byla jediná odpověď – kromě hodu sklenicí nebo talířem –, jakou byl ten těžkopádný tvor schopen dát; ale roznítila mě do takového žáru, jako kdyby ji býval opravdu nějakým střepem při­ostřil, a já okamžitě vstal ze svého místa a prohlásil jsem, že se na to nemohu dívat jinak než pokládat to za drzost úplně podobnou této vážené Pěnkavě, zalétne-li sem do tohoto Háje – vždycky jsme mluvili o zalétnutí sem do tohoto Háje, což nám připadalo jako uhlazený parlamentární řečnický obrat –, zalétne-li sem do tohoto Háje a pronese přípitek dámě, o níž pranic neví.

Tu pan Drummle vyskočil a důrazně se zeptal, cože tím míním? A já zašel ve své odpovědi do krajnosti a řekl jsem, že myslím ví, kde mě najít.

Je-li v křesťanské zemi možné po tomhle spolu vyjít bez pro­lití krve, to byla otázka, v níž se názory Pěnkav rozcházely. Debata o tom dosáhla vpravdě takové živosti, že přinejmenším šest dalších vážených členů řeklo během rozpravy šesti dalším, že myslí, že ti druzí vědí, kde je najít. Nakonec však došlo k rozhodnutí – Háj byl jakýsi čestný soud –, že přinese-li pan Drummle od dotyčné dámy sebenezávaznější potvrzení v tom smyslu, že má čest se s ní znát, musí pan Pip jakožto gentleman a Pěnkava projevit politování nad tím, „že se nechal strhnout k prudkosti, jež…“ Jako termín k předložení potvrzenky určili hned příští den (aby snad naše čest odkladem nevystydla) a příští den se objevil Drummle s lístečkem psaným Estellinou rukou, na němž zdvořile doznávala, že měla čest několikrát s ním tančit. To mi neponechávalo žádnou jinou cestu než vyslovit politování, že jsem se „nechal strhnout k prudkosti, jež“, a jako neudržitelnou nadobro zavrhnout myšlenku, že mě je možno vůbec někde najít. Drummle a já jsme potom seděli proti sobě a hodinu na sebe frkali, kdežto ostatní Háj se zatím zaměstnával všeobecným nevybíravým hašteřením a nakonec konstatoval, že tentokrát se družná pohoda a zábava rozproudila tempem věru úžasným.

Vyprávím o tom lehkým tónem, ale nic lehkého to pro mne nebylo. Nedovedu totiž ani dostatečně vyjádřit, jakou bolest mi působilo pomyšlení, že Estella může projevovat jakoukoli přízeň opovrženíhodnému, nemotornému, bručlavému troupovi, který stojí tak strašlivě hluboko pod průměrem. Ještě do dnešní chvíle věřím, že příčinu, proč jsem nemohl snést představu, že se snižuje k tomu bídákovi, bylo možno hledat v nějakém čistém plameni velkodušnosti a nezištnosti v mé lásce k ní. Není pochyby, že bych býval nešťastný, kdyby byla přízní obdařila kohokoli; ale předmět, který by býval její přízně více hoden, by mi byl způsobil bolest jiného druhu i jiného stupně.

Bylo pro mne snadné zjistit, a brzy jsem také zjistil, že ji Drummle začal horlivě sledovat a ona že mu to počínání dovoluje. Krátkou chvíli, a byl jí ustavičně v patách a on a já jsme na sebe naráželi den co den. Vytrvale pokračoval, po svém tupě a houževnatě, a Estella ho v tom vytrvale podněcovala; hned povzbuzováním, hned odrazováním, hned mu takřka lichotila, hned jím nezakrytě opovrhovala, hned ho velmi dobře znala, hned si sotva vzpomínala, kdo vůbec je.

Ale Pavouk, jak ho pokřtil pan Jaggers, byl zvyklý čekat v záloze a měl trpělivost své čeledi. Nádavkem k tomu měl hlupáckou důvěru ve své peníze a ve vznešenost své rodiny, což mu někdy prokazovalo dobrou službu – téměř to nahrazovalo soustředěnost a cílevědomou rozhodnost. A tak Pavouk, zarytě číhající na Estellu, překonal v číhání mnohý čipernější hmyz a často se rozmotal a spustil zrovna v pravý okamžik.

Na jednom subskripčním plese v Richmondu (tehdy se subskripční plesy pořádaly skorem všude), kde Estella zastínila všechny ostatní krásky, se na ni ten nemotora Drummle tak lepil a ona to snášela s takovou shovívavostí, že jsem se rozhodl si s ní o něm promluvit. Chopil jsem se nejbližší příležitosti, a to bylo, když čekala na paní Brandleyovou, která ji měla odvést domů, a seděla stranou mezi nějakými květinami připravená k odchodu. Seděl jsem u ní, protože jsem je při podobných zábavách skorem vždycky doprovázel tam a zpátky.

„Jste unavená, Estello?“

„Dost, Pipe.“

„Měla byste být.“

„Řekněte raději, že bych neměla být, protože ještě musím napsat svůj dopis do Satisu, než půjdu spát.“

„Referovat o dnešním triumfu?“ zeptal jsem se. „Jistě moc ubohý, Estello.“

„Jak to myslíte? Vůbec jsem nevěděla, že jsem nějaký sklidila.“

„Estello, prosím vás,“ řekl jsem, „podívejte se na toho člověka tamhle v koutě, co se dívá na vás.“

„Proč bych se na něho měla dívat?“ opáčila Estella a místo na něho otočila se na mne. „Co je na tom člověku tamhle v koutě – abych použila vašich slov –, abych se na něj musela dívat?“

„Ano, to je právě ta otázka, kterou vám chci položit,“ pravil jsem. „Celý večer vás přece obletoval.“

„Můry a všechna možná ohyzdná havěť,“ odpověděla Estella a pohlédla směrem k němu, „obletují každou hořící svíčku. Může tomu ta svíčka zabránit?“

„Ne,“ přiznal jsem, „ale nemůže tomu zabránit Estella?“

„Hm!“ pronesla za chviličku se smíchem. „Snad. Ano. Cokoli chcete.“

„Ale poslouchejte, Estello, prosím, co říkám. Jsem z toho celý nešťastný, že povzbuzujete zrovna muže tak všeobecně opovrhovaného, jako je Drummle. Víte dobře, že jím každý opovrhuje.“

„Hm?“ odpověděla.

„Víte, že je stejně nevábný uvnitř jako navrch. Omezený, mrzoutský, sveřepý, hloupý člověk.“

„Hm?“ opakovala.

„Víte sama, že nemá nic, co by ho doporučovalo, než peníze a směšnou snůšku tupohlavých předků – to snad nevíte?“

„Hm?“ opakovala znovu – a pokaždé, kdy mi tak odpověděla, otevřela své krásné oči víc a víc.

Abych překonal nesnáz, jak prolomit řadu těch jednoslabičných slůvek, vzal jsem jí je z úst a s důrazem jsem je opakoval: „Hm! A tedy právě proto jsem z toho celý zoufalý.“

Nu, kdybych byl mohl uvěřit, že tak vyznamenává Drummla i jen se sebeslabší myšlenkou, aby zoufalým dělala mne – mne, bylo by mi bývalo lehčeji u srdce; ale jak už měla ve zvyku, odsunula mě v té věci tak dokonale na vedlejší kolej, že jsem v nic takového uvěřit nemohl.

„Pipe,“ pravila Estella a přelétla pohledem sál, „nelamte si pošetile hlavu s tím, jaký to má účinek na vás. Má to možná svůj účinek na jiné a možná že je to tak i myšleno. Nestojí to za rozprávku.“

„Ale ano, stojí,“ odporoval jsem, „protože nesnesu, aby lidé říkali, že ‚ta plýtvá svou krásou a půvaby na obyčejného hrubce, nejbídnějšího ze všech‘.“

„Já to snesu,“ řekla Estella.

„Ach, nebuďte taková pyšná, Estello, a taková neoblomná.“

„Tímhle dechem mi říká, že jsem pyšná a neoblomná!“ zvolala Estella a rozevřela ruce. „A předešlým mi vytknul, že se snižuju k hrubci!“

„Ano, tak si počínáte, o tom není vůbec pochyby,“ odpověděl jsem poněkud chvatně, „protože právě dnes večer jsem vás viděl, že mu věnujete pohledy a úsměvy, jaké jaktěživo nevěnujete – mně.“

„Vy tedy chcete,“ řekla Estella a s upřeným a vážným, ne-li hně­vivým pohledem se náhle obrátila ke mně, „abych vás klamala a záludně lákala?“

„Klamete a záludně lákáte jeho, Estello?“

„Ano, jeho a mnoho jiných – všechny, jenom vás ne. Tady jde paní Brandleyová. Víc už neřeknu.“

A když jsem tedy námětu, jenž tak dlouho naplňoval mé srdce a tak často mu znovu a znovu působil bolest, nyní tu jednu kapitolu věnoval, přecházím bez překážky k události, která nade mnou visela ještě déle; k události, která se začala připravovat dříve, než jsem vůbec věděl, že svět hostí Estellu, a v čase, kdy její dětský rozoumek a duch přijímal z pustošivých rukou slečny Havishamové první pokřiveniny.

V orientální pohádce pomalu vytesají v lomu těžkou kamennou desku, která má v opojném okamžiku vrcholného vítězství spadnout na vladařské lože, pomalu prorazí mílemi skály průkop pro lano, které ji má držet ve výši na místě, pomalu zdvihnou desku a zapustí ji do střechy, obtočí kolem ní lano a pomalu je provlečou mnohamílovou dutinou k velikému železnému kruhu. Když je všechno s velkou námahou hotovo a nadejde určená chvíle, probudí v hloubi noci sultána, vloží mu do ruky nabroušenou sekeru, která má odetnout lano od velkého železného kruhu, sultán tne sekerou, lano se rozskočí ve dví, šust, a je pryč, a strop spadne. Tak tomu bylo i v mém případě; všechna práce, blízko i daleko, jež směřovala k tomu cíli, byla dokonána – a v okamžení rána ťala a střecha mé pevnosti se zřítila na mne.
