---
title: Kapitola sedmnáctá
contentType: prose
---

<section>

Zapadl jsem nyní do pravidelného pořádku učednického života, který mimo meze vsi a blat nezpestřila žádná pozoruhodnější událost než to, že přišel den mých narozenin a že jsem vykonal další návštěvu slečně Havishamové. Ve službě u brány jsem dosud zastihl slečnu Sáru Pocketovou; slečnu Havishamovou jsem shledal přesně takovou, jako když jsem od ní posledně odcházel, a hovořila o Estelle právě týmž způsobem, ne-li dokonce právě týmiž slovy. Rozhovor trval pouze několik minut, a když jsem odcházel, dala mi zlaťák a řekla mi, abych k ní na své příští narozeniny zase přišel. Zároveň snad mohu uvést, že se z toho vyvinul každoroční zvyk. Hned při první takové návštěvě jsem se pokusil ten zlaťák odmítnout, ale nedokázal jsem tím nic kloudnějšího, než že jsem ji přiměl k velmi hněvivé otázce, čekám-li snad víc? Tenkrát a napotom už vždycky jsem si peníz vzal.

Tak neměnný byl ten šerý starý dům, to žluté světlo v ztemnělém pokoji, to zvadlé strašidlo v křesle před zrcadlem toaletního stolku, že jsem měl pocit, jako by to zastavení hodin bylo zastavilo sám čas v tom tajemném vnitřku a ten že nehybně stojí, zatímco já i všechno ostatní venku stárneme. Do toho domu nevnikl v mých myšlenkách i vzpomínkách na něj jaktěživo ani jediný paprsek denního světla, stejně jako do něho nevnikl ani ve skutečnosti. To ve mně budilo zmatený údiv a pod jeho vlivem jsem v duši dál nenáviděl své řemeslo a styděl se za domov.

Ale buď jak buď, neznatelně jsem si uvědomil změnu s Biddy. Jejím střevícům se srovnaly podpatky, vlasy nabyly hladkosti a lesku, ruce měla stále čisté. Nebyla krásná – byla obyčejná a nemohla se rovnat Estelle –, ale byla příjemná a zdravá a měla milou povahu. Nebyla u nás víc než rok (pamatuji se, že v čas, kdy mě to nenadále napadlo, právě vyšla ze smutku), když jsem si jednou večer v duchu řekl, že má pozoruhodně hloubavé a bystré oči; oči, které jsou velice hezké a velice dobré.

Vzešlo to z toho, že jsem sám zdvihl oči od práce, do které jsem byl zabrán – vypisoval jsem si totiž z knihy některá místa, abych se jakýmsi lstivým trikem vzdělával hned dvojím způsobem najednou –, a tu jsem spatřil Biddy, jak bedlivě sleduje, co dělám. Odložil jsem pero a Biddy přestala píchat jehlou, ale šití neodložila.

„Biddy,“ zeptal jsem se, „jak to jen dokážeš? Buď jsem já strašně hloupý, nebo jsi ty strašně chytrá.“

„Co že dokážu? Nevím, o čem mluvíš,“ odpověděla s úsměvem Biddy.

Dokázala řídit celý chod domácnosti, a to obdivuhodně; to jsem však na mysli neměl, třebaže to činilo ještě překvapivějším právě to, co jsem na mysli měl.

„Jak to jen dokážeš, Biddy,“ pokračoval jsem, „že se naučíš všemu, čemu se naučím já, a že se mnou vždycky držíš krok?“ Začínal jsem být na své vědomosti trochu domýšlivý, protože jsem na ně věnoval všechny narozeninové zlaťáky a protože jsem k podobnému účelu vyhrazoval i větší část svého kapesného; ačkoli dnes nepochybuji ani v nejmenším, že to málo, co jsem věděl, bylo za tu cenu nesmírně drahé.

„Stejně bych se mohla ptát já tebe,“ namítla Biddy, „jak to dokážeš ty?“

„To ne, protože když večer přijdu z kovárny, kdekdo mě může vidět, jak si k tomu sedám. Ale ty si k tomu nesedáš nikdy, Biddy.“

„Myslím, že to asi chytím – jako rýmu,“ odpověděla Biddy tiše a pustila se zase do šití.

Sledoval jsem dál svou myšlenku, a jak jsem se tak opíral zády o lenoch své dřevěné židle a díval se na Biddy, kterak s hlavou k jedné straně pilně šije, pojednou mě napadlo, že to je vskutku mimořádné děvče. Připomněl jsem si totiž právě, že se stejně dokonale vyzná v odborných výrazech našeho řemesla i v názvech rozličných druhů naší práce a našich rozmanitých nástrojů. Zkrátka a dobře, co jsem znal já, to znala Biddy také. Teoreticky byla už stejně dobrý kovář jako já, ne-li lepší.

„Ty jsi z těch, Biddy,“ řekl jsem, „co dovedou plně využít každou příležitost. Než jsi k nám přišla, neměla jsi žádnou příležitost, a podívej se, jak ses povzdělala!“

Biddy na mne na okamžik pohlédla a potom zase šila dál. „Byla jsem přece tvou první učitelkou, či ne?“ pronesla.

„Biddy!“ zvolal jsem v úžasu. „Cože, ty pláčeš?“

„Ale kde, nepláču,“ odpověděla Biddy a se smíchem vzhlédla. „Jak jsi na to přišel?“

Jak jsem na to mohl přijít jinak než ze záblesku slzy, která jí skápla na šití? Seděl jsem mlčky a vzpomínal, jakou byla otrokyní, než prateta pana Wopsla konečně se zdarem přemohla onen zlozvyk žití, jehož se leckteří lidé tak silně touží zbavit. Vzpomínal jsem na beznadějné poměry, které ji obklopovaly v tom bídném krámku a v bídné hlomozné večerní škole s tím bídným rancem stařecké nemohoucnosti, který musela ustavičně vláčet s sebou a podpírat. Přemítal jsem, že to, co se v Biddy nyní rozvíjí, muselo v ní skrytě dřímat již v onom čase protivenství, neboť ve své první nesnázi a nespokojenosti jsem považoval za docela samozřejmé hledat pomoc právě u ní. Biddy seděla tiše a šila, neuronila už ani slzičku, a jak jsem se na ni tak díval a o všem tom přemýšlel, napadlo mě, že jsem jí možná nebyl dost vděčný. Snad jsem byl příliš zdrženlivý a měl jsem Biddy asi poctít (ačkoli ve svých úvahách jsem přesně toho slova nepoužil) větší důvěrou.

„Ano, Biddy,“ promluvil jsem, když jsem si to přestal omílat v hlavě, „byla jsi mou první učitelkou, a to v době, kdy jsme neměli ani tušení, že kdy budeme takhle spolu tady v kuchyni.“

„Ach, chudinka!“ odpověděla Biddy. To byla celá ona i její zapomínání na sebe, že přenesla ta poslední slova na mou sestru a vstala a točila se kolem ní, aby jí připravila větší pohodlí. „To je smutná pravda!“

„No,“ řekl jsem, „musíme si spolu trochu víc povídat, jako jsme si povídali dřív. A já se musím s tebou trochu víc radit, jako jsem se radíval. Vyjdeme si příští neděli na klidnou procházku na blata, Biddy, a důkladně si popovídáme, chceš?“

Nenechávali jsme teď sestru nikdy samotnou; ale Joe se víc než ochotně uvolil, že o ni bude tu neděli odpoledne pečovat, a Biddy a já jsme si spolu vyšli. Bylo léto a líbezné počasí. Přešli jsme ves, minuli kostel i hřbitov, a když jsme se octli na volných blatech a prvně zahlédli plachty lodí, jak plují do dáli, začal jsem si po svém zvyku s tím širým rozhledem spojovat slečnu Havishamovou a Estellu. Došli jsme až k řece, usadili se na břehu, a jak se nám u nohou čeřila voda a činila všechno vůkol ještě tišším, než by se bylo zdálo bez toho šplouchání, usoudil jsem, že to je vhodná chvíle i místo, abych přijal Biddy za důvěrnici svých nejskrytějších tužeb.

„Biddy,“ řekl jsem, když jsem si ji napřed zavázal slibem mlčenlivosti, „chci být velkým pánem.“

„Chm, být tebou, to bych nikdy nechtěla! To by ti podle mého nesedělo.“

„Biddy,“ pravil jsem s jistou přísností, „mám pro to zvláštní důvody, proč chci být velkým pánem.“

„To víš sám nejlíp, Pipe, ale nemyslíš, že jsi šťastnější tak, jak jsi?“

„Biddy,“ zvolal jsem netrpělivě, „tak, jak jsem, nejsem vůbec šťastný. Moje řemeslo i můj život se mi hnusí. Od chvíle, co jsem nastoupil do učení, jsem nenašel zálibu ani v tom, ani v tom. Nebuď směšná!“

„Byla jsem směšná?“ podivila se Biddy a mírně zvedla obočí. „To mi je líto, to jsem nechtěla. Chci jenom, aby ses měl dobře a abys byl spokojený.“

„No, pak tedy jednou provždycky rozuměj, že já nikdy nebudu ani nemůžu být spokojený – a nemůžu ani být nic jiného než hluboce nešťastný, abys věděla, Biddy! – ledaže bych mohl žít docela jiným životem, než jaký vedu dnes.“

„To je škoda!“ prohodila Biddy a s lítostivým výrazem pokývala hlavou.

Nu, i já si často myslel, že to je škoda – tak často, že jsem v onom podivném sporu, který jsem v nitru ustavičně sám se sebou vedl, měl vskutku namále, abych se v té chvíli ze samého trápení a zármutku nerozplakal, když Biddy takto vyjádřila pocit jak svůj, tak i můj. Řekl jsem jí, že má pravdu, že vím, jak velice si to zasluhuje politování, ale že se s tím přesto nedá nic dělat.

„Kdybych se mohl usadit,“ mluvil jsem k Biddy a škubal jsem přitom všechnu krátkou trávu na dosah ruky kolem, stejně jako jsem kdysi dávno rval bouřlivé city z vlasů a vkopával je do pivovarské zdi, „kdybych se mohl usadit a mít tu kovárnu jen zpolovice tak rád, jako jsem míval, dokud jsem byl ještě malý, vím, že by to pro mne bylo mnohem lepší. To by tobě ani mně ani Joeovi nic nescházelo a Joe a já bychom se možná byli stali společníky, až bych měl po vyučení, a byl bych možná dokonce začal s tebou chodit, až bych byl velký, a o pěkných nedělích bychom možná byli seděli právě tady na tom břehu jako docela jiní lidé. _Tobě_ bych byl vyhovoval, Biddy, ne?“

Biddy, která se dívala za plujícími loděmi, si vzdychla a odpověděla na to: „Ano, nejsem nijak moc vybíravá.“ Neznělo to zrovna tuze lichotivě, ale já věděl, že to myslí dobře.

„Místo toho,“ pokračoval jsem a škubal jsem dál trávu a sem tam i žvýkal nějaké to stéblo, „se podívej, jak to se mnou dopadá. Nespokojený a nesvůj a co by mi na tom záleželo, že jsem obyčejný a neotesaný člověk, kdyby mi to nikdo nebyl řekl!“

Biddy stočila znenadání obličej ke mně a zadívala se na mne mnohem pozorněji, než se dosud dívala za plujícími loděmi.

„Taková řeč nebyla ani tuze pravdivá, ani tuze zdvořilá,“ pravila a znovu zaměřila oči na lodě. „Kdo to řekl?“

Byl jsem zmatený, protože jsem se rozpovídal, aniž jsem si plně uvědomil, kam mě to povede. Ale zamluvit se to teď už nedalo, a já tedy odpověděl: „Ta krásná mladá dáma u slečny Havishamové, a ta je krásnější, než která kdy byla, a já ji ukrutně zbožňuju a právě kvůli ní chci být pánem.“ Jen jsem to šílené přiznání vychrlil, začal jsem svou vyškubanou trávu házet do řeky, jako kdybych měl chuť ji následovat.

„Chceš být pánem, abys ji navztekal, nebo abys ji pro sebe získal?“ zeptala se mne Biddy klidně po chvíli mlčení.

„Nevím,“ utrousil jsem mrzutě.

„Protože jestli ji to má navztekat,“ pokračovala Biddy, „tak bych myslela – ale ty to víš nejlíp –, to by se možná dalo dokázat líp a samostatněji tím, že bys jejích slov prostě nedbal. A jestli ji to má pro tebe získat, tak bych myslela – ale ty sám to víš líp –, že taková za získání vůbec nestojí.“

Přesně totéž, co jsem si už mnohokrát myslel sám. Přesně totéž, co mi v tom okamžiku bylo naprosto jasné. Ale jak jsem se mohl já, ubohý zmámený vesnický chlapec, uvarovat oné předivné nedůslednosti, do níž den co den upadají nejlepší a nejmoudřejší z mužů?

„To všechno je možná svatá pravda,“ namítl jsem Biddy, „ale já ji ukrutně zbožňuju.“

Zkrátka, když jsem dospěl až sem, převalil jsem se na obličej, popadl jsem se po obou stranách hlavy pevně za vlasy a mocně jsem si je rval. Celou tu chvíli jsem věděl, jak strašlivě ztřeštěná a scestná je ztřeštěnost mého srdce, a plně jsem si uvědomoval, že by si moje hlava zasloužila, abych ji za ty vlasy vyzdvihl a mrštil jí do těch kamenů za trest, že patří takovému omezenci.

Biddy byla jedinečně moudrá dívka a nesnažila se mi to už víc vymlouvat. Položila mi ruku – byla to příjemná ruka, byť zhrublá prací – na moje ruce, napřed na jednu, pak na druhou, a jemně mi je odtáhla od vlasů. Potom mě na ukonejšenou něžně popleskávala na rameno, zatímco jsem si s tváří zabořenou do rukávu trochu poplakal – navlas tak, jako jsem si kdysi poplakal na pivovarském dvoře – a jaksi matně jsem cítil přesvědčení, že mi kdosi nebo každý, nemohu říci, co z toho, strašně ubližuje.

„Jedno mě těší,“ promluvila Biddy, „a to je, že jsi vycítil, že mi můžeš věnovat důvěru. A těší mě ještě něco jiného, a to je, že samozřejmě víš, že na mne se můžeš vždycky spolehnout, Pipe, že ji zachovám a vždycky si ji budu hledět zasloužit i dál. Kdyby tvoje první učitelka (božínku, taková chudinka a sama tolik potřebná, aby někdo učil ji!) byla tvou učitelkou dnes, myslí, že ví, jakou lekci by ti měla uložit. Ale byla by na učení perná a ty jsi svou učitelku předběhl a teď už to nemá smysl.“ A tak Biddy, pouze s tichým povzdechem nade mnou, vstala z břehu a se svěží a příjemnou změnou tónu pravila: „Půjdeme ještě kousek dál, nebo se vrátíme domů?“

„Biddy,“ zvolal jsem, když jsem vyskočil, a objal jsem ji kolem krku a políbil, „vždycky ti všechno povím!“

„Dokud nebudeš pánem,“ řekla Biddy.

„Ty víš, tím že nebudu nikdy, proto to platí navždycky. Ne že bych měl nějakou možnost ti něco nového povědět, protože víš všechno, co vím já – jak jsem ti onehdy večer už řekl doma.“

„Ach!“ hlesla Biddy skoro šeptem, s očima stočenýma k lodím v dáli. A pak s touž příjemnou změnou v tónu jako předtím opakovala: „Půjdeme ještě kousek dál, nebo se vrátíme domů?“

Řekl jsem Biddy, že půjdeme ještě kousek dál, a také jsme šli, a letní odpoledne se ztlumilo v letní večer, a bylo to překrásné. Začal jsem uvažovat, nezapadám-li za daných poměrů do této situace konec konců přirozeněji a rozumněji, než kdybych v pokoji, kde se zastavily hodiny, hrál při světle svíček „žebráka“ a snášel Estelliny pohrdavé úštěpky. Napadlo mě, že by pro mne bylo velice dobré, kdybych ji mohl i se všemi ostatními vzpomínkami a vidinami pustit z hlavy a kdybych mohl k práci přistoupit s rozhodnutím najít zálibu v tom, co mám dělat, a přilnout k tomu a snažit se o nejlepší výsledek. Ptal jsem se sám sebe, nevím-li jistě, že být v tom okamžiku vedle mne místo Biddy Estella, že bych z ní byl celý nešťastný? Musel jsem si přiznat, že to vím s naprostou jistotou, a řekl jsem si v duchu: „Jsi ty blázen, Pipe!“

Při procházce jsme se hodně napovídali a všechno, co říkala Biddy, mi připadalo správné. Biddy se nikdy nechovala urážlivě, ani nebyla rozmarná; byla by cítila jenom bolest, a žádnou radost, kdyby byla udělala bolest mně; mnohem spíš by byla ranila vlastní nitro než moje. Jak to tedy přišlo, že jsem z těch dvou neměl o mnoho raději Biddy?

„Biddy,“ řekl jsem, když jsme se ubírali k domovu, „kéž bys mi mohla napravit hlavu!“

„Kéž bych mohla!“ přikývla Biddy.

„Kdybych se jen mohl přimět k tomu, abych se do tebe zamiloval – nevadí ti, že s tak starou známou mluvím tak otevřeně?“

„Ach božínku, vůbec ne!“ odpověděla Biddy. „Se mnou si nedělej starosti.“

„Kdybych se k tomu jen mohl přimět, to by pro mne bylo to pravé.“

„Ale to ty nikdy nedokážeš, víš?“ pravila Biddy.

Ten večer mi to nepřipadalo nijak tak docela nemožné, jak by mi to bylo připadlo, kdybychom o tom byli hovořili o několik hodin dřív. Proto jsem poznamenal, že tak docela jisté to podle mne není. Ale Biddy odpověděla, podle ní že ano, a řekla to rozhodně. V hloubi duše jsem věřil, že má pravdu, ale přesto mě od ní zase dost za­mrzelo, že v té věci mluví s takovou jistotou.

Když jsme došli do blízkosti hřbitova, museli jsme překročit hráz a přejít lávku poblíž stavidla. Vtom ze stavidla nebo z rákosí nebo z bahnité sedliny (která se zcela hodila k jeho lenivým zvykům) nenadále vyskočil starý Orlick.

„Hola!“ zavrčel. „Kampak jdete, vy dva?“

„Kam jinam bychom šli než domů?“

„No teda,“ dodal, „ať jsem páranej, že vás doprovodím!“

Tato odplata párání byla jeho oblíbená fikce. Pokud vím, nepřikládal tomu slovu žádný přesný význam, nýbrž používal ho, stejně jako svého domnělého křestního jména, jen na výsměch lidstvu, a aby vyvolával představu něčeho ukrutně zhoubného. Dokud jsem byl menší, většinou jsem věřil, že kdyby chtěl párat osobně mne, vzal by si na to ostrý a kroucený hák.

Biddy bylo silně proti mysli, aby šel s námi, a řekla mi šeptem: „Nenech ho jít s námi, nelíbí se mi.“ Protože se nelíbil ani mně, dovolil jsem si poznamenat, že mu děkujeme, ale že žádný doprovod domů nepotřebujeme. To sdělení přijal s výbuchem hlučného smíchu a zpomalil krok, ale zpovzdáli se klátivě ploužil za námi.

Byl jsem zvědavý, podezřívá-li ho Biddy, že měl prsty v onom vražedném útoku, o němž sestra nebyla s to podat vysvětlení, a proto jsem se jí zeptal, proč se jí nelíbí.

„Chm,“ odpověděla a ohlédla se přitom přes rameno, jak se plouží za námi, „protože – protože se bojím, že se líbím já jemu.“

„Řekl ti už někdy, že se mu líbíš?“ zeptal jsem se pohněvaně.

„Ne,“ pravila Biddy a opět se ohlédla přes rameno, „nikdy mi to neřekl; ale jak se mu podaří zachytit můj pohled, hned se přede mnou vrtí.“

Jakkoli nezvyklý a zvláštní byl tento důkaz náklonnosti, vůbec jsem nepochyboval o správnosti jeho výkladu. Rozpalovalo mě opravdu silně, že se starý Orlick opovažuje jí dvořit; rozpalovalo mě to tak, jako by to byla urážka mé vlastní osoby.

„Ale pro tebe to přece nic neznamená,“ řekla Biddy klidně.

„Ne, Biddy, pro mne to nic neznamená; ale nelíbí se mi to; neschvaluju to.“

„Já taky ne,“ přisvědčila Biddy. „Ačkoli ani to pro tebe nic neznamená.“

„Svatá pravda,“ přikývl jsem, „ale musím ti říci, Biddy, že bych o tobě měl nevalné mínění, kdyby se před tebou vrtěl s tvým souhlasem.“

Od toho večera jsem si dával na Orlicka pozor, a kdykoli okolnosti mu byly příznivé, aby se mohl před Biddy vrtět, vždycky jsem se stavěl před něho, abych ty projevy zakryl. Zapustil v Joeově domě pevné kořeny proto, že si ho moje sestra tak nečekaně oblíbila, jinak bych se byl pokusil, aby ho Joe propustil. Orlick mé dobré úmysly plně chápal a oplácel mi stejným, jak jsem měl důvod poznat později.

A teď, jako bych neměl mysl dost zmatenou už předtím, jsem její zmatek ještě tisícinásobně zhoršil tím, že jsem míval stavy a chvíle, kdy mi bylo jasné, že Biddy je nezměrně lepší než Estella a že prostý, poctivý život řemeslníka, k němuž jsem se zrodil, v sobě nemá nic, zač bych se měl stydět, ale že mi naopak skýtá dostatek příležitosti k sebeúctě a štěstí. V takových dobách jsem se neodvolatelně rozhodoval, že moje nechuť k milému Joeovi i ke kovárně je nadobro tatam a že jsem na nejlepší cestě stát se s postupem času Joeovým společníkem a navázat vážnou známost s Biddy, když vtom mě z ničeho nic zasáhla nějaká rušivá vzpomínka na havishamovské doby a jako trhavá střela mi v mžiku znovu rozmetala všechny myšlenky. Trvá to dlouho, sebrat rozmetané myšlenky opět dohromady; a často, než jsem si je zase všechny pořádně srovnal, mi je do všech koutů rozprášila jedna jediná, zpozdilá, že slečna Havishamová nakonec přece jen možná založí moje štěstí, až uplyne moje učební doba.

Kdyby byla moje učební doba vypršela, byla by mě myslím i tak zanechala stále na vrcholu mých zmatků. Nikdy však nevypršela, nýbrž byla předčasně ukončena, jak vypravuji dále.

</section>
