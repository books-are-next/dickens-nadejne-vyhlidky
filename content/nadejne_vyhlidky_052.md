---
title: Kapitola čtyřicátá osmá
contentType: prose
---

<section>

K druhému ze dvou setkání, o nichž jsem učinil zmínku v předešlé kapitole, došlo asi týden po příhodě první. Opět jsem nechal loďku u rampy pod Londýnským mostem; tentokrát bylo odpoledne, o hodinu dříve; a v nerozhodnosti, kde bych měl večeřet, jsem se zatoulal od řeky až na Cheapside a toulal jsem se bez cíle po ní, jistě nejnesoustředěnější člověk v celém tom rušném davu, když tu jsem na rameni pocítil velkou ruku kohosi, kdo mě dostihl.

Byla to ruka pana Jaggerse a vzápětí se do mne zavěsil.

„Protože jdeme stejným směrem, Pipe, můžeme jít spolu. Kam máte namířeno?“

„Do Templu, myslím,“ řekl jsem.

„Vy nevíte?“ podivil se pan Jaggers.

„Nu,“ opáčil jsem potěšený, že aspoň pro jednou na něho v tom křížovém výslechu vyzraju, „ne, nevím, protože jsem se ještě nerozhodl.“

„Chystáte se k večeři, že?“ zeptal se pan Jaggers. „Nemáte nic proti tomu, připustit tohle, doufám?“

„Ne,“ odvětil jsem, „nemám nic proti tomu, připustit tohle.“

„A jste volný, že?“

„Rovněž nemám nic proti tomu, přiznat, že jsem volný.“

„Pak tedy pojďte,“ pravil pan Jaggers, „a povečeřte se mnou.“

Už jsem se chystal omluvit, když vtom dodal: „Přijde Wemmick.“ Změnil jsem tedy omluvu v přijetí – těch několik málo slov, která jsem již vyřkl, vyhovovalo jako začátek pro obojí – a šli jsme tedy po Cheapside dál a odbočili k Malé Britské, zatímco ve výkladních skříních blýskavě vyskakovala světla a pouliční lampáři, kteří uprostřed nejrušnějšího podvečerního shonu stěží nacházeli dost místa pro svůj žebřík, šplhali nahoru a dolů a pobíhali sem a tam a otvírali na houstnoucí mlze víc červených očí, než kolik bílých očí otevřela moje věžička s nočním knůtkem na strašidelné stěně v Lázních.

V písárně v Malé Britské bylo obvyklé psaní dopisů, mytí rukou, zhášení svíček a zamykání nedobytné pokladny, jež pravidelně uzavíralo pracovní den. Jak jsem tak stál u páně Jaggersova krbu a lelkoval a plameny ohně vyšlehovaly a zas opadávaly, obě bysty na polici v jejich světle vypadaly, jako by si se mnou hrály na nějakou ďábelskou jukanou; a dvojici sprostých tlustých pisárenských svíček, které kalně svítily panu Jaggersovi, jak v koutě psal, zdobily špinavé slzavé krápníčky jakoby na paměť zástupu pověšených klientů.

Všichni tři jsme odjeli společně drožkou do Gerrard Street, a jakmile jsme tam přibyli, hned se podávala večeře. Ačkoli by mě nebylo ani napadlo učinit na tom místě byť jen sebevzdálenější narážku – třebas pouze pohledem – na Wemmickovy walworthské názory, přesto bych nebyl nic namítal proti tomu, tu a tam se přátelsky střetnout s jeho pohledem. Ale nešlo to. Kdykoli zdvihl oči od stolu, upřel je na pana Jaggerse a byl vůči mně tak suchý a zdrženlivý, jako by existovali dva Wemmickové, dvojčata, a tenhle byl ten nepravý.

„Poslal jste ten lístek od slečny Havishamové panu Pipovi, Wemmicku?“ zeptal se pan Jaggers krátce po tom, kdy jsme začali jíst.

„Ne, pane,“ odvětil Wemmick, „měl jít poštou, právě když jste pana Pipa přivedl do písárny. Zde je.“ A podal lístek svému šéfovi místo mně.

„Jsou to jen dva řádky, Pipe,“ pravil pan Jaggers a podal mi lístek, „a slečna Havishamová to poslala na mne, protože si nebyla docela jistá vaší adresou. Píše mi, že by si s vámi chtěla promluvit o jedné obchodní maličkosti, kterou jste jí nadhodil. Zajedete si tam?“

„Ano,“ přisvědčil jsem a přelétl jsem očima sdělení stylizované přesně týmiž slovy.

„Kdy myslíte, že tam zajedete?“

„Čekám co chvíli jedno pozvání,“ řekl jsem a pohlédl jsem zběžně na Wemmicka, který právě strkal do poštovní schránky kus ryby, „a nemohu proto svým časem disponovat dost určitě. Hned, myslím.“

„Má-li pan Pip v úmyslu jet ihned,“ poznamenal Wemmick k panu Jaggersovi, „pak nemusí psát žádnou odpověď, to se rozumí.“

To jsem přijal jako pokyn, že nejlíp je neotálet, a rozhodl jsem se, že pojedu zítra, a také jsem to řekl. Wemmick vypil sklenici vína a s chmurně spokojeným výrazem se podíval na pana Jaggerse, ale na mne ne.

„Tak, Pipe, náš přítel Pavouk vyložil karty,“ pravil pan Jaggers, „a shrábl bank.“

Nezmohl jsem se na nic víc, než že jsem přisvědčil.

„Chm! Je to slibný chlapík – po svém způsobu – ale kdo ví, třeba vždycky všechno po svém způsobu neprosadí. Nakonec vyhraje silnější, ale napřed se musí ten silnější najít. Kdyby sáhl k tomu, že by ji bil –“

„Jistě nemůžete myslet vážně, pane Jaggersi,“ skočil jsem mu do řeči s planoucím obličejem i srdcem, „že je tak velký ničema, aby něco takového udělal?“

„To jsem neřekl, Pipe. Předkládám eventualitu. Kdyby sáhl k tomu, že by ji bil, možná, že by se mu podařilo strhnout sílu na svou stranu; kdyby to však mělo být otázkou intelektu, pak to určitě nedokáže. Bylo by to jen zbůhdarmé hádání, podávat úsudek, jak se člověk podobného zrna za takových okolností vybarví, protože obojí výsledek je čistý hazard mezi dvěma alternativami.“

„Smím se zeptat mezi jakými?“

„Člověk jako náš přítel Pavouk,“ odpověděl pan Jaggers, „buďto bije, nebo se hrbí. Může se hrbit a vrčet, nebo se hrbit a nevrčet – ale buďto bije, nebo se hrbí. Zeptejte se Wemmicka na _jeho_ úsudek.“

„Buďto bije, nebo se hrbí,“ dotvrdil Wemmick, aniž svá slova i jen sebeméně adresoval mně.

„Tedy na zdraví choti Bentleyho Drummla,“ pravil pan Jaggers, když ze svého pomocného stolku vzal karafu s vybranějším vínem a nalil každému z nás i sobě, „a aby se otázka prvenství rozřešila ke spokojenosti řečené dámy. Ke spokojenosti dámy i pána se nerozřeší nikdy. Ale Molly, Molly, Molly, Molly, jste vy dnes nějaká pomalá!“

Stála těsně vedle něho, když ji oslovil, a kladla právě mísu na stůl. Jak od ní odtahovala ruce, ucouvla zároveň o krok o dva dozadu a nervózně zamumlala jakousi omluvu. A jistý pohyb jejích prstů, když mluvila, upoutal mou pozornost.

„Co je?“ zeptal se pan Jaggers.

„Nic,“ odpověděl jsem, „jenom ten předmět, o kterém jsme hovořili, byl pro mne poněkud trapný.“

Ten pohyb jejích prstů se podobal pohybu při pletení. Stála a dívala se na svého pána zřejmě v nejistotě, smí-li už odejít, nebo chce-li jí pán ještě něco říci a zavolal by ji zpátky, kdyby odešla. Její pohled byl velmi pozorně napjatý. Ano, jistě přesně takové oči i ruce jsem při jedné pamětihodné události viděl teprve velmi nedávno!

Propustil ji a ona tichounce vyklouzla z pokoje. Ale přede mnou zůstávala stejně zřetelně, jako by tam dosud stála. Hleděl jsem na ty ruce, hleděl jsem na ty oči, hleděl jsem na ty splývavé vlasy a srovnával jsem je s jinýma rukama, s jinýma očima, s jinými vlasy, které jsem znal, a s tím, co z nich asi bude po dvaceti letech bouřlivého života se surovým manželem. Znovu jsem se zahleděl na ty ruce a oči Jaggersovy hospodyně a připomněl jsem si onen nevysvětlitelný pocit, který se mne zmocnil, když jsem se posledně – nikoli sám – procházel po zpustlé zahradě a opuštěným pivovarem. Připomněl jsem si, jak se mi týž pocit vrátil, když jsem spatřil tvář, kterak se na mne dívá, a ruku, kterak mi mává z okna dostavníku; a jak se znovu vrátil a ošlehl mě jako bleskem, když jsem v kočáře – nikoli sám – projížděl náhlou září světla v temné ulici.

Připomněl jsem si, jak jediný spojovací článek v řetězu představ napomohl onomu porozpoznání v divadle, a pomyslel jsem, jak takový článek, dříve chybějící, byl pro mne ukut nyní, když jsem náhodným skokem přešel od Estellina jména k prstům s jejich pohybem jako při pletení a k těm pozorně napjatým očím.

A tu jsem pocítil nevývratnou jistotu, že ta žena je Estellina matka.

Pan Jaggers mě viděl s Estellou a nebylo pravděpodobné, že by mu byly ušly city, které jsem se nijak nenamáhal skrývat. Přikývl, když jsem řekl, že ten předmět je pro mne trapný, popleskal mě po zádech, znovu dal kolovat vínu a pokračoval v jídle.

Hospodyně se ukázala už jenom dvakrát a v obou případech měl její pobyt v pokoji velmi krátké trvání a pan Jaggers s ní jednal zpříkra. Ale její ruce byly Estelliny ruce a její oči byly Estelliny oči, a i kdyby se byla ukázala ještě stokrát, nebylo by to mohlo ani posílit, ani oslabit mou jistotu, že přesvědčení, které chovám, odpovídá pravdě.

Byl to nudný večer, protože Wemmick přijímal víno, když k němu došlo, docela jako normální obchodní záležitost – právě tak, jako asi přijímal svůj plat, když došlo k tomu – a s pohledem upřeným na šéfa seděl v pozici ustavičné připravenosti na křížový výslech. Pokud jde o množství vína, byla jeho poštovní schránka stejně lhostejná i ochotná jako kterákoli jiná poštovní schránka, pokud jde o její množství dopisů. Z mého hlediska byl celou tu dobu oním nepravým dvojčetem a pouze zevně se podobal Wemmickovi z Walworthu.

Brzy jsme se rozloučili a společně jsme odcházeli. Ještě jsme se přehrabovali v páně Jaggersově zásobě bot a hledali své klobouky, a již jsem cítil, že se vrací to pravé dvojče. A neušli jsme po Gerrard Street směrem k Walworthu ještě ani deset kroků, když jsem shledal, že se vedu pod paždím s tím pravým dvojčetem a že ono nepravé dvojče se vypařilo do večerního vzduchu.

„No,“ začal Wemmick, „to máme za sebou! Je to báječný člověk a mezi živými nemá sobě rovného, ale já cítím, že se musím sešněrovat, když s ním večeřím – a mně se večeří pohodlněji, když jsem rozšněrovaný.“

Pravil jsem, že to přiléhavě vystihuje situaci.

„Nikomu jinému než vám bych to neřekl,“ odpověděl. „Ale vím, že co si mezi sebou řekneme my dva, to se nedostane dál.“

Zeptal jsem se ho, viděl-li někdy adoptovanou dceru slečny Havishamové, manželku Bentleyho Drummla? Odpověděl, že ne. Abych se uchránil přílišné ukvapenosti, začal jsem pak mluvit o Dědovi a o slečně Skiffinsové. Když jsem uvedl na přetřes slečnu Skiffinsovou, zatvářil se skoro potutelně, zastavil se na ulici i zakoulel hlavou a s konečným zatroubením, nikoli zcela prostým skryté vychloubavosti, se vysmrkal.

„Wemmicku,“ pokračoval jsem, „pamatujete se, jak jste mi říkal, než jsem šel prvně na návštěvu do bytu pana Jaggerse, abych si všiml té hospodyně?“

„To jsem řekl?“ odpověděl na to. „Hm, možná že jsem to řekl. Vem mě kozel,“ dodal mrzutě, „vím, že jsem to řekl. Vidím, že ještě pořád nejsem dost rozšněrovaný.“

„Zkrocené divoké zvíře, tak jste ji nazval?“

„A jak jste si ji nazval vy?“

„Stejně. Jak ji pan Jaggers zkrotil, Wemmicku?“

„To je jeho tajemství. Je už u něho hezkých pár dlouhých let.“

„Rád bych, abyste mi řekl její historii. Mám obzvláštní zájem na tom, abych se ji dověděl. Víte přece, že co si mezi sebou řekneme my dva, to se nedostane dál.“

„Dobrá!“ přisvědčil Wemmick. „Neznám její historii – to jest, neznám ji celou. Ale co z ní vím, to vám řeknu. Jsme teď samozřejmě ve vztahu čistě soukromém a přátelském.“

„Samozřejmě.“

„Asi před dvaceti lety nebo tak nějak soudili tu ženu v Old Bailey pro vraždu a osvobodili ji. Byla to moc hezká mladá žena a mám dojem, že měla v žilách trochu cikánské krve. Ať tak nebo tak, byla to krev až dost horká, když vzkypěla, jak si dovedete představit.“

„Ale osvobodili ji.“

„Zastupoval ji pan Jaggers,“ pokračoval Wemmick s pohledem nejvýš významným, „a vedl si při tom způsobem přímo úžasným. Byl to beznadějný případ a on byl tenkrát poměrně ještě začátečník, ale vedl si v něm, že to budilo všeobecný obdiv. Vlastně se dá skorem říci, že ho ten případ udělal. Osobně na něm pracoval při policejním vyšetřování, den co den po mnoho dní, a bojoval dokonce i proti odevzdání soudu; a při přelíčení, kde nemohl vést obhajobu sám, sekundoval advokátovi aprobovanému pro porotní soud a – jak viděl každý – obstarával všechno solení a pepření. Zavražděná osoba byla žena; žena o dobrých deset let starší, mnohem robustnější a mnohem silnější. Byla to otázka žárlivosti. Obě vedly tulácký život a ta žena tady v Gerrard Street se vdala moc mladá, na divoko (jak se říká), za jednoho tuláka, a co se týče žárlivosti, byla učiněná fúrie. Zavražděnou ženu – co do věku bezesporu pro toho muže vhodnější – našli mrtvou v jedné stodole poblíž Hounslowské pláně. Předcházela jistě zuřivá půtka, snad i rvačka. Byla potlučená, podrápaná a potrhaná, a jak se ukázalo, nakonec jí někdo sevřel hrdlo a uškrtil ji. Nu a neexistoval jediný rozumný důkaz, který by dovoloval zaplést do případu kohokoli jiného kromě téhle ženy, a pan Jaggers založil svou obhajobu hlavně na nepravděpodobnosti, že by fyzicky byla vůbec schopná tu vraždu provést. A můžete být jistý,“ řekl Wemmick a poklepal mi na předloktí, „že tenkrát se nijak nešířil o síle jejích rukou, ačkoli dnes to někdy dělá.“

Už dříve jsem Wemmickovi pověděl o tom, jak nám předváděl její zápěstí ten den, kdy si na oběd pozval naši mladou společnost.

„No a, pane,“ mluvil Wemmick dál, „stalo se – stalo se, chápete? – že od té chvíle, co ji zatkli, byla ta žena oblečená tak úžasně šikovně, že vypadala mnohem štíhlejší, než ve skutečnosti byla; obzvláště rukávy, jak je dodnes v paměti, měla tak mistrně upravené, že její paže vypadaly přímo křehce útlé. Bylo na ní vidět jednu dvě modřinky – u tulačky nic divného –, ale ruce měla na hřbetě rozdrásané a otázka byla, je-li to od nehtů? Nu a pan Jaggers vyvozoval, že se prodírala hezký kus hustým trním, které nebylo tak vysoké, aby jí dosahovalo až k obličeji, ale kterým se nemohla prodrat, aby nepoužila ruce; a kousky těch trnů se také skutečně v její kůži našly a obhajoba je předložila jako důkaz a kromě nich ještě fakt, potvrzený ohledáním předmětného trní, že se jím někdo prodíral a že tu a tam na něm dosud lpějí nitky z jejích šatů a drobounké stopy krve. Ale nejodvážnější argument, s kterým vystoupil, byl tenhle. Na důkaz její žárlivosti se totiž žaloba pokoušela operovat s tím, že žena je v silném podezření, že asi v době, kdy se vražda stala, v zuřivosti usmrtila dítě, které s tím mužem měla – asi tak tříleté –, aby se mu pomstila. S tímhle si pan Jaggers poradil po svém takhle: ‚Tvrdíme, že toto nejsou stopy od nehtů, nýbrž stopy od trnů, a ty trny vám ukazujeme. Vy tvrdíte, že to jsou stopy od nehtů, a operujete s premisou, že usmrtila své dítě. Musíte přijmout všechny důsledky této premisy. Neboť co my víme, mohla vskutku své dítě usmrtit a to dítě, jak se jí křečovitě chytalo, jí mohlo rozškrábat ruce. Co potom? Nesoudíte ji pro vraždu jejího dítěte; proč ne? Pokud jde o tento případ, trváte-li již na těch škrábech, pak my tvrdíme, že co my víme, mohli jste je už dávno vysvětlit, předpokládáme-li k podpoře vašeho stanoviska, že jste si je nevymysleli.‘ Summa summarum, pane,“ řekl Wemmick, „porota byla na pana Jaggerse venkoncem krátká a poddala se.“

„Od té doby je nepřetržitě ve službě u něho?“

„Ano, ale nejenom to,“ odpověděl Wemmick, „šla k němu do služby, hned jak ji osvobodili, a už tak zkrocená, jako je dnes. Naučil ji od té doby ledačemu, co se týká jejích povinností, ale zkrocená byla hned od začátku.“

„Pamatujete se, jakého pohlaví bylo to dítě?“

„Prý to bylo děvče.“

„Dnes už pro mne nemáte nic, co byste mi řekl?“

„Nic. Dostal jsem váš dopis a zničil jsem ho. Nic.“

Popřáli jsme si navzájem srdečně dobrou noc a já šel domů s novou látkou k přemýšlení, třebaže bez úlevy od látky staré.

</section>
