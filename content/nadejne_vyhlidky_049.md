---
title: Kapitola čtyřicátá pátá
contentType: prose
---

  

Jen jsem tu výstrahu dočetl, ihned jsem se obrátil k bráně Templu zády a pospíšil co nejrychleji do Fleet Street, a tam jsem sehnal opoz­dilou nájemnou dvoukolku a odjel do hotelu V lázních na Covent Garden. V těch dobách tam bylo vždycky možno dostat nocleh v kteroukoli hodinu noční a pokojský, který mě svými ochotnými dvířky pustil dovnitř, zapálil svíčku, která byla právě na řadě na jeho poličce, a rovnou mě uvedl do pokoje. Byla to jakási krypta v přízemí vzadu do dvora a v ní stála sloupková postel, hotový tyranský netvor rozkročený přes celou místnost, který stál jednou ze svých despotických noh v krbu a druhou ve dveřích a se spravedlností přímo bohorovnou utiskoval ubohé, nanicovaté umyvadélko.

Protože jsem si vyžádal noční světlo, pokojský mi přinesl, dřív než mě nechal o samotě, obligátní lojový knůtek oněch starých poctivých časů – předmět podobný duchu vycházkové hůlky, který si okamžitě zlomil páteř, dotkl-li se ho někdo, o který se jaktěživo nedalo nic zapálit a který úpěl v samovazbě na dně vysoké plechové věže, proděravěné kulatými střílnami, jež házely po stěnách pravidelný vzorek mihotavých kol. Když jsem zalezl do postele a s rozbolenýma nohama, utrmácený a nešťastný jsem tam ležel, shledal jsem, že nemohu zavřít oči o nic snadněji, než mohu zavřít oči toho směšného argusa. A tak v ponurosti a mrtvosti noci jsme civěli jeden na druhého.

Ta žalostná noc! Tak tísnivá, tak bezútěšná, tak dlouhá! V pokoji visel nehostinný zápach studených sazí a horkého prachu, a jak jsem se tak díval nad sebe do koutů nebes v hlavách postele, pomyslel jsem si, jaká spousta masařek z řeznictví a škvorů z trhu a larev z venkova se tam nahoře asi musí držet a vyčkává příští léto. To mě přivedlo k úvaze, zda některá ta havěť také někdy spadne, a potom jsem si představoval, že cítím lehké dopady na obličej – nepříjemný to obrat v myšlení, který budil pocit jiných a odpornějších útoků na má záda. Když jsem nějakou chvíli tak ležel bez spánku, začaly slyšitelně vystupovat ony prapodivné hlasy, na něž je ticho tak plodné. Skříň šeptala, krb vzdychal, nanicovaté umyvadélko tikalo a v prádelníku chvílemi brnkla jedna kytarová struna. Asi ve stejnou dobu dostaly oči na stěně nový výraz a v každém tom mihotavém kole jsem viděl napsáno „NECHOĎTE DOMŮ“.

A ať na mne doléhaly jakékoli noční představy a noční zvuky, toto NECHOĎTE DOMŮ nezahnaly ani na okamžik. Vtíralo se do všeho, ať jsem přemýšlel o čemkoli, stejně neodbytně, jako by to byla nějaká tělesná bolest. Nedlouho předtím jsem četl v novinách, jak nějaký neznámý pán přišel v noci do Lázní a odešel spát a spáchal sebevraždu a ráno ho našli v tratolišti krve. Vlezlo mi do hlavy, že určitě obýval právě tuhle mou kobku, a vstal jsem z postele, abych se přesvědčil, nejsou-li někde nějaké rudé skvrny; potom jsem otevřel dveře a podíval se ven do chodeb, abych se potěšil družnou společností vzdáleného světla, o němž jsem věděl, že u něho klímá pokojský. Ale otázky, proč nemám chodit domů a co se doma stalo a kdy budu moci jít domů a je-li Provis doma v bezpečí, zaměstnávaly celý ten čas mou mysl tak silně, že by se byl člověk mohl domnívat, že v ní už nemůže být místa pro žádné jiné téma. Ba, ani když jsem myslel na Estellu, a jak jsme se toho dne rozešli navždycky, a když jsem si připomínal všechny okolnosti našeho rozchodu i všechny její pohledy a zabarvení hlasu a kmitání jejích prstů, zatímco pletla – ani tehdy jsem neustával tu a onde a všude vidět výstrahu: Nechoďte domů. Když jsem konečně z čirého vyčerpání ducha i těla začal klímat, změnila se v obludné mátožné sloveso, které jsem musel časovat v rozkazovacím způsobu přítomného času: nechoď domů, ať nechodí domů nebo nechodiž domů, nechoďme domů, nechoďte domů, ať nechodí oni domů. A potom s pomocnými slovesy a podmíněně: Nesmím a nemohu jít domů, a nešel bych, nemohl bych, nechtěl bych a neměl bych jít domů – až jsem cítil, že mi z toho už vynechává rozum, a převalil jsem se na polštáři a znovu jsem se zadíval na ta mihotavá kola na stěně.

Vyžádal jsem si, aby mě vzbudili v sedm hodin, neboť bylo jasné, že dřív než budu mluvit s kýmkoli jiným, musím si napřed promluvit s Wemmickem, a stejně jasné bylo, že to je případ, v němž přicházejí v úvahu jeho walworthské názory. Byla to úleva, vypadnout z pokoje, kde jsem strávil tak bídnou noc, a nebylo třeba klepat na moje dveře podruhé, aby mě z mého neklidného lože vyburcovali na nohy.

Cimbuří Hradu vyvstalo před mým zrakem v osm hodin. Poně­vadž do pevnosti náhodou právě vcházela služtička s dvěma teplými houskami, proklouzl jsem brankou a přešel padací most spolu s ní, a tak jsem se octl bez ohlášení před tváří Wemmicka, který zrovna chystal čaj pro sebe a pro Dědu. Otevřené dveře skýtaly perspektivní pohled na Dědu v posteli.

„Vida, pan Pip!“ zvolal Wemmick. „Vy jste tedy přijel domů?“

„Ano,“ přisvědčil jsem, „ale domů jsem nešel.“

„Docela správně,“ řekl a zamnul si ruce. „Nechal jsem pro vás psaní v každé bráně Templu, pro všechny případy. Ke které bráně jste přišel?“

Pověděl jsem mu.

„Během dne si obejdu ostatní brány a všechna ta psaní zničím,“ pravil Wemmick. „Je to dobrá zásada, nikdy po sobě nenechávat písemné důkazy, když nemusíte, protože nikdy nevíte, kdy je kdo může předložit. Dovolím si jednu opovážlivost k vám – nevadilo by vám, kdybyste měl pro Dědouška opéci tuhle klobásku?“

Odpověděl jsem mu, že mi udělá potěšení mu vyhovět.

„Můžeš si tedy jít po své práci, Márinko,“ řekl Wemmick služtičce. „A tak zůstaneme sami mezi sebou, chápete, pane Pipe?“ dodal a mrkl na mne, když odcházela.

Poděkoval jsem mu za jeho přátelství i varování a dál jsme pokračovali v hovoru tichým hlasem, mezitímco jsem opékal Dědovu klobásku a on mazal máslem střídu Dědovy žemle.

„Nuže, pane Pipe, podívejte,“ začal Wemmick, „my dva si navzájem rozumíme. Jsme tady v postavení čistě soukromém a přátelském a měli jsme spolu již dříve důvěrná jednání. Oficiální názory jsou jiná věc. My tady jsme mimo veškerou oficiálnost.“

Srdečně jsem souhlasil. Byl jsem tak silně nervózní, že mi už Dědova klobáska vzplanula jako pochodeň a já ji musel sfouknout.

„Včera ráno jsem náhodou slyšel,“ mluvil dál Wemmick, „když jsem byl na jistém místě, kam jsem vás jednou vzal s sebou – i mezi námi dvěma je dobře neuvádět jména, pokud se jim lze vyhnout –“

„Mnohem lépe neuvádět,“ přisvědčil jsem. „Rozumím vám.“

„Včera ráno jsem tam náhodou slyšel,“ pokračoval Wemmick, „že jistá osoba nikoli zcela neznalá osadnických prací a nikoli nemajetná co do mobilního jmění – nevím, kdo to může vskutku být – nebudeme tu osobu jmenovat –“

„Není zapotřebí,“ poznamenal jsem.

„– způsobila určitý menší rozruch v jisté končině světa, kam odchází slušný počet lidí nikoli pro ukojení vlastních zálib a nikoli zcela nezávisle na výdajích státní pokladny –“

Jak jsem visel očima na jeho tváři, udělal jsem z Dědovy klobásky úplný ohňostroj a značně rozvrátil pozornost svou i Wemmickovu – za což jsem se okamžitě omluvil.

„– tím, že z oné končiny zmizela a nikdo tam už pak o ní neslyšel. Z toho,“ vykládal Wemmick, „vznikly rozličné dohady a domněnky. Slyšel jsem také, že vás ve vašem bytě v Zahradním dvoře v Templu někdo hlídal a možná bude hlídat ještě.“

„Kdo?“ zeptal jsem se.

„O tom bych se nerad rozhovořoval,“ odpověděl Wemmick vyhýbavě, „to by mohlo být v rozporu s oficiálními povinnostmi. Slyšel jsem to, jak jsem už v životě na témž místě slyšel jiné podivné věci. Neříkám vám to jako informaci mně podanou. Prostě jsem to slyšel.“

Mezi řečí mi vzal z ruky opékací vidličku s nabodnutou klobáskou a úhledně naservíroval Dědovi snídani na malý tác. Než mu ji předložil, odešel s čistým bílým ubrouskem do Dědovy ložnice a uvázal ho starému pánovi pod bradou, podložil mu záda poduškami a posunul mu noční čepici na ucho, čímž mu dodal úplně šviháckého vzezření. Potom s velkou péčí položil snídani před něj a zeptal se: „Máme se dobře, Dědoušku, co?“ A na to úsměvný Děda odpověděl: „Dobře, Jene, dobře, hochu!“ Poněvadž se zdálo, že se jaksi mlčky rozumí, že se Děda nemůže v takovém stavu ukazovat, a proto že ho je dlužno považovat za neviditelného, stavěl jsem se, jako bych vůbec nevěděl, co se vedle děje.

„To hlídání mne a mého bytu, na které jsem už jednou měl důvod mít podezření,“ řekl jsem Wemmickovi, když se ke mně vrátil, „je neodlučitelné od osoby, na kterou jste prve narážel – je to tak?“

Wemmick se tvářil nadmíru vážně.

„To bych se na základě vlastních vědomostí nemohl odvážit tvrdit. Tím myslím, že bych se nemohl odvážit tvrdit, že tomu tak bylo zpočátku. Ale tak to buďto je, nebo tak to bude, nebo je velké nebezpečí, že se to tak vytváří.“

Protože jsem viděl, že mu věrná oddanost k Malé Britské brání říci tolik, kolik by mohl, a protože jsem si s vděčností k němu uvědomoval, jak daleko vybočil ze svých obvyklých mezí, pověděl-li mi to, co mi již pověděl, nemohl jsem na něho naléhat. Ale po chvíli zamyšlení u krbu jsem mu řekl, že bych se ho rád na něco zeptal, ať už mi na mou otázku odpoví nebo neodpoví, jak prostě uzná za vhodné, a že předem s jistotou vím, že jeho rozhodnutí bude správné. Přerušil snídani, založil si ruce křížem, začal v prstech oždibovat rukávy od košile (jeho představa domácího pohodlí byla sedět bez kabátu) a přikývnutím mě vybídl, abych svou otázku vyslovil.

„Slyšel jste o muži špatného charakteru, jehož pravé jméno je Compeyson?“

Odpověděl mi dalším přikývnutím.

„Žije?“

Další přikývnutí.

„Je v Londýně?“

Přikývl mi ještě jednou, stiskl neobyčejně pevně svou škvíru poštovní schránky, přikývl mi naposledy a pokračoval se snídaní.

„Teď, když vyptávání skončilo,“ začal Wemmick znovu a jako pokyn pro mne zdůraznil ta slova přízvukem a ještě jednou je opakoval, „přicházím k tomu, co jsem udělal, když jsem slyšel, co jsem slyšel. Šel jsem do Zahradního dvora vás vyhledat, a když jsem vás nenašel, šel jsem ke Clarrikerovi vyhledat pana Herberta.“

„A toho jste našel?“ zeptal jsem se s velkou úzkostí.

„A toho jsem našel. Střežil jsem se, abych vyslovil jakékoli jméno nebo se pouštěl do jakýchkoli podrobností, ale dal jsem mu na srozuměnou, jestli ví, že někdo – Petr nebo Pavel nebo který svatý – je ve vašem bytě nebo někde v nejbližším okolí, že udělá nejlíp, když toho Petra nebo Pavla nebo kterého svatého odklidí pryč, dokud jste pryč vy.“

„Byl asi ve velkých rozpacích, co udělat, ne?“

„To tedy _byl_ v rozpacích, co udělat – a v nic menších, když slyšel můj názor, že není bezpečné pro tu chvíli se pokoušet toho Petra nebo Pavla nebo kterého svatého odklidit pryč tuze daleko. Něco vám povím, pane Pipe. Za daných okolností není lepšího místa než velkoměsto, když už v něm jednou jste. Jenom nevyrážet z úkrytu tuze brzy. Držet se hezky tiše v ústraní. Vyčkat, až se věci uklidní, dřív než zkusíte vyjít ven, třeba i na cizokrajný vzduch.“

Poděkoval jsem mu za cennou radu a zeptal jsem se ho, co Herbert udělal.

„Pan Herbert,“ odpověděl Wemmick, „byl asi tak půl hodinky úplně na hromadě a potom přišel na nápad. Svěřil mi jako tajemství, že se dvoří jedné mladé dámě, která má tatínka, jak nepochybně víte, upoutaného na lůžko. Ten tatínek býval kdysi lodním pro­viantním správcem a dnes leží v arkýřovém okně, odkud se může dívat, jak lodě plují po řece nahoru a dolů. Vy tu mladou dámu pravděpodobně znáte, že?“

„Nikoli osobně,“ přiznal jsem.

Pravda byla, že od začátku proti mně měla námitky jako proti druhovi, jehož nákladná společnost není Herbertovi nijak na prospěch, a když jí Herbert prvně navrhl, že mě jí představí, přijala ten návrh s vřelostí tak velice mírnou, že Herbert pocítil nutnost se mi svěřit, jak se věci mají a že musíme nechat uplynout ještě trochu vody, než mě s ní bude moci seznámit. Když jsem začal potají napomáhat Herbertově budoucnosti, dovedl jsem to zaujetí snášet s radostným filosofickým klidem; pokud jde o Herberta a jeho snoubenku, ti přirozeně nebyli nijak tuze nedočkaví, aby na své schůzky brali třetího; a tak, třebaže se mi dostalo ujištění, že jsem u Kláry stoupl ve vážnosti, a třebaže jsem si Herbertovým prostřednictvím se zmíněnou mladou dámou už dlouho pravidelně vyměňoval vzkazy a pozdravy, doposud jsem ji ještě nespatřil. Ale buď jak buď, Wemmicka jsem těmito podrobnostmi neobtěžoval.

„Protože ten dům s arkýřovým oknem,“ pokračoval Wemmick, „stojí na břehu řeky dole v Přístavu mezi Limehousem a Green­wichem, a jak se zdá, vede ho velice slušná vdova, která má horní zařízené patro k pronajmutí, pan Herbert mi předložil k uvážení, co bych o tom prý soudil jako o dočasném příbytku pro Petra nebo Pavla nebo kterého svatého? Nu, a můj soud o tom dopadl náramně příznivě, a to ze tří důvodů, které vám povím. Jsou to tyhle. Za prvé: je to úplně stranou od všech vašich pochůzek a hezky daleko od obvyklé spleti ulic velkých i malých. Za druhé: sám se tam nemusíte ani přiblížit, a přesto se můžete o bezpečí Petra nebo Pavla nebo kterého svatého pravidelně dovídat prostřednictvím pana Herberta. Za třetí: kdybyste po čase, a až by se to ukázalo rozumné, snad chtěl Petra nebo Pavla nebo kterého svatého propašovat na palubu některé cizí poštovní lodi, tam ho budete mít pěkně po ruce.“

Tyto úvahy mi velmi ulehčily u srdce a já nestačil Wemmickovi děkovat a žádal jsem ho, aby pokračoval.

„Nu prosím! Pan Herbert se okamžitě do té věci horlivě pustil a do devíti hodin včera večer tam měl Petra nebo Pavla nebo kterého svatého – ať už je to ten nebo ten – vy ani já to vědět nechceme – s plným úspěchem nastěhovaného. Ve starém bytě se podalo vysvětlení, že dostal zprávu, aby ihned přijel do Doveru, a skutečně ho také pan Herbert vezl kus cesty Doverskou třídou a z té pak teprve zahnul. Nu a další velká výhoda toho všeho je, že se to udělalo bez vás a v době – kdyby se kdokoli zajímal o vaše počínání –, kdy o vás muselo být známo, že jste odtud na míle a na míle daleko a zabýváte se něčím docela jiným. To odvrací podezření a celou věc mate. A z téhož důvodu jsem vám včera doporučil, i kdybyste se ještě ten večer vrátil, abyste nechodil domů. To vnáší do věci ještě větší zmatek a vy zmatek potřebujete.“

Tu se Wemmick, který právě dosnídal, podíval na hodinky a začal si oblékat kabát.

„A teď, pane Pipe,“ hovořil dál s rukama teprve napůl v rukávech, „jsem pravděpodobně udělal, co nejvíc udělat mohu; ale kdybych někdy mohl udělat víc – z hlediska walworthského a jako osoba čistě soukromá a přátelská –, ze srdce rád to udělám. Tady je ta adresa. Nemůže škodit, jestli si tam dnes večer zajdete a na vlastní oči se přesvědčíte, dřív než půjdete domů, že s Petrem nebo Pavlem nebo kterým svatým je všechno v pořádku – a to je další důvod, proč jste neměl včera večer chodit domů. Ale jakmile se jednou domů vrátíte, tak víc tam už nechoďte. Tady vás vždycky jistě moc rádi uvítáme, pane Pipe,“ zatím již měl ruce z rukávů venku a já mu je tiskl, „a dovolte, abych vás nakonec důrazně upozornil na jednu důležitou věc.“ Položil mi ruce na ramena a slavnostním šeptem dodal: „Využijte dnešního večera k tomu, abyste získal do držení jeho mobilní majetek. Nevíte, co se s tím člověkem může stát. Nedopusťte, aby se něco stalo s jeho mobilním majetkem.“

V úplné beznaději, že by se mi podařilo Wemmickovi vysvětlit svůj názor na tu věc, jsem se o to ani nepokusil.

„Už je čas,“ oznámil Wemmick, „já musím jít. Jestli nemáte na práci nic naléhavějšího než se do tmy zdržet tady, tak právě to bych vám radil. Vypadáte strašně utrápeně a udělalo by vám dobře strávit docela klidný den s Dědou – za chviličku vstane – a s trochou – pamatujete se na čuníka?“

„Ovšemže,“ přisvědčil jsem.

„Výborně – a s trochou _toho_. Ta klobáska, co jste opékal, byla z něho a byl to po všech stránkách prima kus. Určitě ho zkuste, i kdyby to bylo jen pro tu starou známost. Sbohem, Dědoušku!“ zavolal vesele.

„Dobře, Jene, dobře, hochu!“ zapípal stařeček z vedlejšího pokoje.

Za chviličku jsem před Wemmickovým krbem usnul a Děda a já jsme potom příjemně užívali vzájemné společnosti tím, že jsme před krbem usínali víceméně celý den. K obědu jsme měli vepřovou pečínku se zeleninou vypěstovanou na latifundiu a já přikyvoval Dědovi s přátelskou horlivostí, kdykoli jsem právě netloukl špačky. Když se docela setmělo, opustil jsem Dědu, který zrovna chystal oheň k opékání topinek, a podle počtu čajových šálků, jakož i podle jeho pohledů na dvojí dvířka ve stěně jsem usoudil, že očekává i slečnu Skiffinsovou.
