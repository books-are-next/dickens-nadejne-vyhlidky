---
contentType: prose
---

Kapitola třicátá šestá

  

Herbert a já jsme si vedli stále hůř a hůř v tom, jak jsme zabředali do nových a nových dluhů, zkoumali svou finanční situaci, nechávali si rezervu a prováděli podobné znamenité transakce. A čas si vedl svou, ať bylo jak bylo, a jak už je jeho zvykem, ubíhal. A já dosáhl plnoletosti – a naplnil tím Herbertovu předpověď, že k tomu dojde, dřív než se naděju.

Herbert dosáhl plnoletosti osm měsíců přede mnou. Poněvadž neměl nic jiného co získat než svou zletilost, nevzbudila ta událost v Barnardově dvoře žádný velký rozruch. Ale moje jedenadvacáté narozeniny jsme vyhlíželi se spoustou dohadů a předtuch, protože jsme oba soudili, že se můj poručník stěží může vyhnout tomu, aby mi v ten den řekl něco určitého.

Postaral jsem se, aby v Malé Britské dobře věděli, na kdy připadají mé narozeniny. Den před nimi jsem od Wemmicka dostal oficiální dopis, v němž mi oznamoval, že pana Jaggerse by těšilo, kdybych ho v ten šťastný den přišel v pět hodin odpoledne navštívit. To nás přesvědčilo, že se chystá něco důležitého, a mne to vzrušovalo neobvyklým napětím, když jsem se s vzornou dochvilností dostavil do poručníkovy písárny.

V přední místnosti mi své blahopřání projevil Wemmick a mimochodem si poškrábal ze strany nos složeným hedvábným papírkem, jehož vzhled se mi zamlouval. Ale nevysvětlil mi to ani slůvkem a pokynul mi hlavou, abych šel dál do kanceláře svého poručníka. Byl listopad a můj poručník stál u okna, opíral se zády o krbovou římsu a ruce měl sepjaté vzadu pod šosy kabátu.

„Nu, Pipe,“ pravil, „dnes vám musím říkat pane Pipe. Gratuluju, pane Pipe.“

Potřásli jsme si rukou – jeho stisk byl vždycky pozoruhodně krátký – a já mu poděkoval.

„Poslužte si židlí, pane Pipe,“ vyzval mě poručník.

Když jsem se posadil, ale on zůstal v dosavadním postoji a se schýlenou hlavou se mračil na své boty, cítil jsem se v nevýhodné pozici, která mi připomněla onu dávnou chvíli, kdy mě trestanec posadil na náhrobek. Obě příšerné bysty na polici nestály od něho daleko a jejich mrtvičnatě tupý výraz mi připadal, jako by se snažily sledovat hovor.

„Nuže, milý mladý příteli,“ začal můj poručník, jako kdybych byl nějaký svědek na svědecké lavici, „teď si tedy spolu promluvíme pár slovíček.“

„Prosím, pane.“

„Co myslíte,“ pravil pan Jaggers, naklonil se kupředu a zadíval se na podlahu a potom zvrátil hlavu nazad a zadíval se na strop, „co myslíte, jakým tempem asi tak utrácíte na živobytí?“

„Jakým tempem, pane?“

„Ano, jakým tempem,“ opakoval pan Jaggers, stále s očima na stropě, „ja-kým-tem-pem?“ A potom se rozhlédl kolem dokola po pokoji a s kapesníkem v ruce, zdviženým na půl cestě k nosu, se odmlčel.

Pitval jsem své finance tak často, že jsem si dokonale zkomolil i sebeslabší představu o jejich stavu, pokud jsem se v nich vůbec kdy vyznal. Zdráhavě jsem se přiznal, že jsem naprosto neschopen na tu otázku odpovědět. Tato moje slova panu Jaggersovi patrně vyhovovala, neboť řekl: „To jsem si myslel!“ a s výrazem uspokojení se vysmrkal.

„Nuže, milý příteli, teď jsem položil jednu otázku já vám,“ pravil pan Jaggers. „Chtěl byste se snad na něco zeptat vy mne?“

„Znamenalo by to pro mne samozřejmě velkou úlevu, kdybych vám mohl položit několik otázek, ale mám na paměti váš zákaz, pane.“

„Ptejte se. Prvá?“ vybídl mě pan Jaggers.

„Dovím se dnes jméno svého dobrodince?“

„Ne. – Druhá?“

„Dostane se mi té důvěry brzy?“

„S tím prozatím chviličku sečkejte,“ pravil pan Jaggers, „a ptejte se dál.“

Rozhlédl jsem se kolem sebe, ale neviděl jsem už žádnou možnost, jak uniknout otázce: „Mám – snad – něco dostat, pane?“ To uvítal pan Jaggers vítězoslavným: „Věděl jsem, že k tomu dojdeme!“ a zavolal na Wemmicka, aby mu přinesl ten papírek. Wemmick vešel, podal mu ho a zase zmizel.

„Nuže, pane Pipe,“ pravil pan Jaggers, „dávejte prosím pozor. Vybíral jste si u nás hezky hluboko – vaše jméno paráduje ve Wemmickově pokladní knize hezky často –, ale to se rozumí, dluhy máte, že?“

„Obávám se, že musím přisvědčit, pane.“

„Vy dobře víte, že musíte přisvědčit, nemám pravdu?“ pravil pan Jaggers.

„Ano, pane.“

„Neptám se vás, kolik dlužíte, protože to nevíte – a kdybyste to věděl, neřekl byste mi to – řekl byste mi méně. Ano, ano, příteli,“ zvolal pan Jaggers a zakomíhal proti mně ukazováčkem, aby mě zarazil, když zpozoroval, že se chystám protestovat, „je docela pravděpodobné, že si myslíte, že byste to neudělal, ale udělal byste to. Musíte mi prominout, ale já to vím lépe než vy. Nu, a teď si vezměte do ruky tenhle papírek. Máte ho? Výborně. A teď ho rozbalte a povězte mi, co to je.“

„Je to bankovka,“ řekl jsem, „v hodnotě pěti set liber.“

„Je to bankovka,“ opakoval pan Jaggers, „v hodnotě pěti set liber. A také velice pěkná částka peněz, myslím. Jste téhož názoru?“

„Jak bych mohl být jiného?“

„Chm! Ale odpovězte na otázku,“ pravil pan Jaggers.

„Bezesporu.“

„Jste tedy toho názoru, že to je bezesporu pěkná částka peněz. Nuže, tato pěkná částka, Pipe, je vaše. Je to dárek pro vás k dnešnímu dni jako závdavek na vaše vyhlídky. A tempem této pěkné částky ročně, a žádným rychlejším tempem, smíte nyní utrácet na živobytí až do té doby, než se dárce toho všeho ukáže. To znamená, že dnešním dnem berete své finanční záležitosti zcela do vlastních rukou a budete si od Wemmicka čtvrtletně vybírat sto pětadvacet liber, dokud nevejdete ve styk s hlavní osobou, a ne už s pouhým prostředníkem. Jak jsem vám řekl již dříve, já jsem ten pouhý prostředník. Provádím příkazy mně dané a jsem za jejich vykonávání placen. Pokládám je za nepředložené, ale nejsem placen za to, abych o jejich rozumnosti vyslovoval jakékoli mínění.“

Řekl jsem několik počátečních slov k vyjádření své vděčnosti vůči neznámému dobrodinci za velkodušnou štědrost, kterou mě zahrnuje, když vtom mě pan Jaggers zarazil. „Pipe,“ pravil stroze, „nejsem placen, abych vaše slova komukoli vyřizoval,“ a potom si v rukou shrnul šosy, stejně jako právě shrnul celé téma, a stál a mračil se na boty, jako by je podezíral z nějakých pletich proti své osobě.

Po krátkém mlčení jsem nadhodil:

„Snad před minutou jsem tady vyslovil otázku, pane Jaggersi, a vy jste mě žádal, abych s ní prozatím chviličku sečkal. Doufám, že se nedopouštím žádného přestupku, když se na to zeptám znovu?“

„Na co?“ pravil.

Mohl jsem sice vědět, že mi nikdy nepodá pomocnou ruku, ale přesto mě přivedlo do rozpaků, když jsem tu otázku měl nanovo formulovat, jako kdyby šlo o něco zcela nového. „Je pravděpodobné,“ pronesl jsem po krátkém váhání, „že můj příznivec, ta hlavní osoba, pane Jaggersi, o které jste mluvil, brzy –“ A tu jsem se opatrně odmlčel.

„Brzy co?“ zeptal se pan Jaggers. „Chápete přece, že takhle to ještě není žádná otázka.“

„Brzy přijede do Londýna,“ dopověděl jsem, když jsem chviličku v mysli lovil přesné výrazy, „nebo si pro mne vzkáže, abych za ní přijel já?“

„Nu, v téhle věci,“ odpověděl pan Jaggers a poprvé mi pohleděl svýma tmavýma, hluboko vsazenýma očima upřeně do tváře, „se musíme vrátit k tomu večeru, kdy jsme se spolu prvně setkali tam u vás ve vsi. Co jsem vám tehdy řekl, Pipe?“

„Řekl jste mi, pane Jaggersi, že to může trvat léta, než se ta osoba ukáže.“

„Zcela správně,“ potvrdil pan Jaggers, „a to je také moje odpověď.“

Jak jsme si tak hleděli navzájem do očí, cítil jsem, že se mi samou touhou něco z něho dostat až zrychluje dech. A jak jsem cítil, že se mi zrychluje, a jak jsem cítil, že on vidí, jak se mi zrychluje, cítil jsem, že mám menší čáku něco z něho dostat než kdy jindy.

„Myslíte, pane Jaggersi, že i od nynějška to ještě potrvá léta?“

Pan Jaggers zavrtěl hlavou – nikoli zamítavě k té otázce, nýbrž naveskrz zamítavě k představě, že by z něho někdo mohl jakkoli vypáčit odpověď na ni – a oba strašlivé odlitky znetvořených tváří vypadaly, když můj pohled zabloudil nahoru k nim, jako by byly ve své úporné pozornosti dospěly ke kritickému okamžiku a chystaly se kýchnout.

„Nu!“ začal pan Jaggers a hřbetem ohřátých rukou si přitom ohříval hřbet. „Budu s vámi mluvit otevřeně, příteli Pipe! To je otázka, kterou mi nesmíte klást. Pochopíte to lépe, když vám řeknu, že to je otázka, která by mohla zkompromitovat mne. Nu! Půjdu s vámi ještě trochu dál – řeknu vám ještě něco.“

Shýbl se při tom svém mračení na boty tak nízko, že si mohl v přestávce, kterou učinil, třít rukama lýtka.

„Až se ta osoba ukáže,“ pokračoval pan Jaggers a opět se napřímil, „pak vy a ta osoba se o svých záležitostech domluvíte sami. Až se ta osoba ukáže, pak moje úloha v téhle věci přestane a skončí. Až se ta osoba ukáže, pak pro mne nebude nutné, abych si o tom vůbec něco pamatoval. A to je všechno, co k tomu mám co poznamenat.“

Hleděli jsme si do tváře, až jsem sklopil oči a zadíval se zamyšleně do podlahy. Jeho poslední řeč ve mně vzbudila představu, že ať už z té či oné příčiny nebo bez příčiny, slečna Havishamová se mu nesvěřila se svým plánem určit mě pro Estellu – a že ho ta nedůvěra hněte a jitří v něm žárlivost, nebo že vskutku takový záměr neschvaluje a nechce s ním mít nic společného. Když jsem zase zdvihl oči, shledal jsem, že si mě celou tu dobu bystře prohlížel a dosud prohlíží.

„Je-li tohle všechno, co k tomu máte co poznamenat, pane,“ řekl jsem, „pak tedy ani pro mne nezbývá nic, co bych k tomu poznamenal já.“

Přikývl na souhlas, vytáhl své hodinky, tolik obávané zloději, a zeptal se mne, kde hodlám obědvat. Odpověděl jsem, že u sebe v bytě, s Herbertem. Jako nezbytný dodatek jsem ho přirozeně požádal, zda by nás laskavě nepoctil svou společností, a on okamžitě pozvání přijal. Ale nedal jinak, než že půjde domů se mnou, abych nemohl dělat žádné zvláštní přípravy kvůli němu; a že nejdřív musí napsat nějaké dopisy a (samozřejmě) umýt si ruce. Proto jsem navrhl, že počkám v přední písárně a popovídám si zatím s Wemmickem.

Pravda však byla, že když se těch pět set liber octlo v mé kapse, napadla mě myšlenka, která mi vrtala hlavou už často předtím; a zdálo se mi, že Wemmick je vhodná osoba, s kým se o takové myšlence poradit.

Měl svou nedobytnou pokladnu už zamčenou a právě se chystal na cestu domů. Opustil již svůj psací pult, vytáhl oba učouzené písařské svícny a vyrovnal je spolu s kratiknoty do řady na kamennou poličku u dveří, připravené jen je zhasnout; rozhrabal v krbu oheň, měl již pohotově klobouk i plášť a jako gymnastické cvičení po práci si svým klíčem od nedobytné pokladny právě otloukal celý hrudník.

„Pane Wemmicku,“ začal jsem, „chtěl bych vás požádat o váš názor. Velice toužím prokázat službu jednomu příteli.“

Wemmick stiskl svou poštovní schránku a zavrtěl hlavou, jako by se jakákoli zhoubná slabost toho druhu jeho názorům navýsost příčila.

„Ten přítel,“ pokračoval jsem, „se pokouší uplatnit v obchodním světě, ale nemá peníze a je pro něho těžké nějak začít, protože mu to bere odvahu. A já bych mu k tomu začátku rád pomohl.“

„Hotovými penězi?“ zeptal se Wemmick tónem sušším než dřevěné piliny.

„_Zčásti_ hotovými penězi,“ odpověděl jsem, protože mi hlavou kmitla nepříjemná vzpomínka na ten úhledný balíček papírů doma. „_Zčásti_ hotovými penězi a zčásti snad nějakou zálohou à conto mých vyhlídek.“

„Pane Pipe,“ řekl Wemmick, „kdybyste dovolil, rád bych si jen s vámi na prstech zopakoval jména všech mostů až k Chelseaské rovince. Počítejme: Londýnský, jeden – Southwarský, dva – Blackfriarský, tři – Waterlooský, čtyři – Westminsterský, pět – Vauxhallský, šest.“ Každý jednotlivý most, jak je po řadě jmenoval, odklepl na dlani okem klíče od pokladny. „Vidíte, máte jich na vybranou celkem šest.“

„Nerozumím vám,“ poznamenal jsem.

„Vyberte si svůj most, pane Pipe,“ opáčil Wemmick, „a jděte se po tom mostě projít a nad prostředním obloukem toho svého mostu hoďte ty peníze do Temže, a tak budete vědět, kde je jejich konec. Poslužte jimi příteli a budete možná taky vědět, kde je jejich konec – ale to je konec méně zábavný a méně výhodný.“

Byl bych mu mohl do úst hodit celé noviny, tak široce je roztáhl, když domluvil.

„To člověka věru odstrašuje,“ prohodil jsem.

„Tak to taky bylo míněno,“ odsekl Wemmick.

„Váš názor tedy je,“ tázal jsem se s jistou slabou nelibostí, „že člověk nikdy nemá –“

„– investovat mobilní majetek do přítele?“ doplnil Wemmick. „To rozhodně nemá. Ledaže se chce toho přítele zbavit – a potom vznikne otázka, kolik mobilního majetku by stálo za to oželet, aby se toho přítele zbavil.“

„A to, pane Wemmicku,“ zeptal jsem se, „je vaše uvážené mínění?“

„To,“ odvětil, „je moje uvážené mínění v této písárně.“

„Aha!“ přitlačil jsem ho, protože se mi zdálo, že začíná uhýbat. „Ale bylo by to vaše mínění i ve Walworthu?“

„Pane Pipe,“ odpověděl vážně, „Walworth a tahle písárna jsou dvě různá místa. Stejně jako Děda a pan Jaggers jsou dvě různé osoby. Nesmějí se spolu zaměňovat. Moje walworthské názory si musíte vyslechnout ve Walworthu; zde v té písárně můžete vyslechnout pouze moje názory úřední.“

„Výborně,“ řekl jsem se značnou úlevou, „pak se na vás přijdu podívat do Walworthu, na to se můžete spolehnout.“

„Pane Pipe,“ odvětil, „budete tam vítán jako návštěva soukromá a přátelská.“

Tento rozhovor jsme vedli tlumeným hlasem, protože jsme dobře věděli, že můj poručník má ze všech uší ty nejtenčí. Když se nyní objevil ve dveřích svého pokoje a dřel si ruce ručníkem, oblékl si Wemmick plášť a čekal, aby mohl zhasit svíce. Všichni tři jsme vyšli společně na ulici a u domovního prahu zamířil Wemmick svou cestou a pan Jaggers a já jsme zamířili svou.

Nejednou jsem se toho večera neubránil přání, aby pan Jaggers tak měl v Gerrard Street nějakého Dědu nebo nějakého „pašáka“ nebo Něco či Někoho, co by mu trochu vyjasnilo to zachmuřené čelo. Bylo to v den jedenadvacátých narozenin věru neutěšené pomyšlení, že nestojí skorem vůbec za námahu dosáhnout plnoletosti v takovém opatrném a podezíravém světě, jakým ho dělá on. Byl tisíckrát vzdělanější a chytřejší než Wemmick, a přesto bych býval měl u nás na oběd tisíckrát raději Wemmicka. A pan Jaggers nenakazil hlubokou zádumčivostí jedině mne, protože když odešel, Herbert s očima upřenýma do ohně o sobě řekl, že má dojem, že musel spáchat nějaký zločin a zapomenout na jeho podrobnosti, tak se prý cítí sklíčený a provinilý.
