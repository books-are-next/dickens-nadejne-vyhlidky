---
title: Kapitola čtyřicátá třetí
contentType: prose
---

Proč bych se měl zastavovat u otázky, kolik z mého odporu k Provisovi by se dalo vysledovat k Estelle? Proč bych se měl na své cestě zdržovat srovnáváním myšlenkového stavu, v jakém jsem se pokoušel zbavit poskvrny vězení, než jsem se s ní setkal na dostavníkové stanici, se svým myšlenkovým stavem, v jakém jsem nyní v duchu měřil propast mezi Estellou, tak hrdou a krásnou, a mezi vypovězeným trestancem, kterého jsem po jeho návratu přechovával? Moje cesta by proto nebyla o nic hladší, konec by pro to nebyl o nic lepší; jemu by to nepomohlo, ani mně neulevilo.

Jeho vyprávění zplodilo v mé mysli nový strach; nebo spíš, jeho vyprávění dalo tvar a smysl strachu, který v ní už dřímal. Je-li Compeyson naživu a objeví-li, že se Provis vrátil, těžko bych mohl pochybovat, jaké to bude mít následky. Že Compeyson z něho má smrtelný strach, to nemohl žádný z těch dvou vědět o mnoho lépe než já – a že kterýkoli člověk takové povahy, jak mi ho vylíčil Provis, by váhal jednou provždycky se osvobodit od obávaného protivníka způsobem tak spolehlivým a bezpečným, že ho prostě udá, to si bylo sotva možno představit.

Nikdy jsem dosud před Provisem nehlesl a nikdy před ním také nehlesnu – tak jsem se aspoň rozhodl – jediné slůvko o Estelle. Ale řekl jsem Herbertovi, že než mohu odjet do ciziny, musím se vidět jak s Estellou, tak se slečnou Havishamovou. To jsem mu oznámil, když jsme spolu osaměli večer onoho dne, kdy nám Provis vypověděl svou životní historii. Rozhodl jsem se, že si do Richmondu zajedu hned druhý den, a také jsem jel.

Když jsem zazvonil u domu paní Bradleyové, zavolali Estellinu služebnou a ta mi řekla, že Estella odjela na venkov. Kam? Do Satisu, jako obyčejně. Ne jako obyčejně, namítl jsem, protože tam ještě nikdy nejela beze mne; kdy že se vrátí? Z odpovědi zazníval jakýsi zdrženlivý tón, který zvýšil můj zmatek, a odpověď zněla, že její služebná má za to, že slečna Estella se vrátí vůbec jen na krátkou chvíli. Nemohl jsem si z toho nic vybrat kromě toho, že to je myšleno, abych si z toho nic nevybral, a úplně vyšinutý z rovnováhy jsem se tedy vrátil zase domů.

Další noční porada s Herbertem, když Provis odešel domů (vždycky jsem ho odváděl a vždycky jsem se dobře kolem sebe rozhlížel), nás dovedla k závěru, že o cestě do ciziny nebudeme mluvit, dokud se nevrátím od slečny Havishamové. A že mezitím oba, Herbert i já, budeme každý sám pro sebe uvažovat, co by bylo nejlépe říci; máme-li si vymyslet nějakou záminku, jako že se bojíme, že je předmětem podezřelého pozorování; nebo mám-li já, který jsem ještě nikdy nebyl v cizině, navrhnout nějakou cestu. Oba jsme věděli, že stačí, abych jen něco navrhl, a on že jistě bude souhlasit. Byli jsme zajedno v tom, že je nemyslitelné, aby ještě mnoho dní zůstával v nynějším nebezpečném postavení.

Nazítří se ve mně našlo tolik nízkosti, že jsem předstíral, že jsem závazně slíbil zajet na návštěvu k Joeovi; ale byl jsem schopen takřka každé nízkosti vůči Joeovi nebo k jeho jménu. Provis měl být v mé nepřítomnosti na sebe krajně opatrný a Herbert se o něho měl starat stejně pečlivě, jako jsem se staral já. Pomýšlel jsem být pryč pouze jednu noc a po mém návratu se mělo začít s uspokojováním jeho nedočkavosti, abych začal hrát svou úlohu pána už velkoryseji. Tehdy mě napadlo, a jak jsem zjistil později, napadlo to i Herberta, že pod takovou záminkou – třeba za účelem nákupu nebo podobně – ho bude možno nejsnáze vylákat přes Kanál.

Jakmile jsem si takto připravil půdu ke své výpravě za slečnou Havishamovou, vyjel jsem časným ranním dostavníkem, ještě než se rozbřesklo, a byl jsem už za městem na volné venkovské silnici, když se teprve zpolehounka přikrádal den, váhavě a uplakaně a třaslavě a zabalený do záplat mraků a cárů mlhy jako žebrák. Jen jsme po té polozmoklé jízdě zastavili před Modrým kancem, koho jsem nespatřil vycházet z průjezdu a s párátkem v prstech okukovat dostavník, jako Bentleyho Drummla!

Protože se tvářil, jako by mě neviděl, tvářil jsem se i já, jako bych neviděl jeho. Byla to na obou stranách přetvářka velmi nicotná; tím nicotnější, že jsme oba vešli do kavárny, kde on právě snídani dojedl, a kde já jsem si nyní snídani objednal. Byl to pro mne mor, vidět ho v našem městě, poněvadž jsem tuze dobře věděl, proč tam přijel.

Seděl jsem u svého stolu a předstíral jsem, že čtu uválený plátek velmi dávného data – v jehož místních zprávách nebylo nic ani zpolovice tak čitelného jako cizí část v podobě kávy, okurčiček, rybích marinád, masových omáček, rozpuštěného másla a vína, jimiž byl celý potřísněný, jako kdyby se na něm byly vyrazily spalničky v krajně iregulérní formě –, kdežto Drummle stál před ohněm. Ponenáhlu se to pro mne stávalo nesnesitelnou křivdou, že tak stojí před ohněm. A s odhodláním vydobýt si svůj podíl na něm jsem vstal. Když jsem přistoupil ke krbu, abych prohrábl oheň, musel jsem pro pohrabáč sáhnout za jeho nohy, ale stále jsem se tvářil, jako bych nevěděl, kdo je.

„To mě ignorujete?“ utrousil pan Drummle.

„Jeje!“ řekl jsem s pohrabáčem v ruce. „To jste vy, jistě? Jak se máte? Už jsem byl zvědavý, kdo to je, kdo si tak zabírá všechno teplo pro sebe.“

S těmi slovy jsem zároveň zuřivě prohraboval uhlí, a když jsem skončil, otočil jsem se zády k ohni, vypjal prsa a postavil se těsně vedle pana Drummla.

„Právě jste přijel?“ vyzvídal pan Drummle a maličko mě odstrčil ramenem.

„Ano,“ přisvědčil jsem a maličko jsem ramenem odstrčil jeho.

„Hnusné hnízdo,“ poznamenal Drummle. „Vaše končina, myslím, že?“

„Ano,“ přitakal jsem. „Jak jsem slyšel, moc se podobá vašemu Shropshiru.“

„Ani za mák,“ odpověděl Drummle.

Tu se pan Drummle podíval na svoje boty a já se podíval na svoje a potom se pan Drummle podíval na moje boty a já se podíval na jeho.

„Jste tady už dlouho?“ zeptal jsem se pevně rozhodnut nepostoupit mu ze svého místa u ohně ani coul.

„Dost dlouho, abych toho měl po krk,“ odvětil Drummle s předstíraným zívnutím, ale stejně pevně rozhodnutý.

„Zůstanete tady dlouho?“

„Nemohu říci,“ odpověděl Drummle. „A vy?“

„Nemohu říci,“ vrátil jsem mu.

Podle toho, jak mi v žilách hrála krev, jsem v tom okamžiku cítil, že kdyby se páně Drummlovo rameno bylo dožadovalo i jen o vlásek víc místa, byl bych ho vrazil do okna, a stejně, že kdyby moje rameno bylo naléhavě vzneslo podobný požadavek, pan Drummle by byl vrazil mne do nejbližšího boxu. Tiše si pohvizdoval. Já rovněž.

„Velké rozlohy slatin tady v okolí, mám dojem, že?“ ozval se Drummle.

„Ano. Co na tom?“ opáčil jsem.

Pan Drummle se podíval na mne a potom na moje boty a potom utrousil: „Ó!“ a rozesmál se.

„Bavíte se, pane Drummle?“

„Ne,“ odpověděl, „nijak zvlášť. Chystám se ven, vyjet si na koni. Chci pro zábavu prozkoumat ty slatiny. Jsou tam prý všelijaké zapadlé vesnice, slyšel jsem. Zajímavé hospůdky – a kovárny – a tak dál. Číšníku!“

„Prosím, pane!“

„Mám toho svého koně připraveného?“

„Stojí už venku přede dveřmi, pane.“

„Jářku, poslouchejte, vy, pane. Dáma dnes nepojede, není na to počasí.“

„Velmi dobře, pane.“

„A nebudu tady dnes obědvat, protože obědvám u té dámy.“

„Velmi dobře, pane.“

Potom se Drummle podíval svým otlemeným obličejem na mne – s drzou vítězoslávou, která mě bodla až do srdce, třebaže to byl takový tupec, a která mě tak rozhořčila, že jsem měl sto chutí popadnout ho za lokty (jako se v pohádce vypráví o loupežníkovi, že popadl tu stařenu) a posadit ho na oheň.

Jedno bylo nám oběma naprosto zřejmé, a to, že dokud nepřijde nějaká odpomoc, žádný z nás nemůže od ohně ustoupit. Stáli jsme tedy před ním, pevně rozkročení, rameno u ramene a noha u nohy, ruce za zády, a žádný neuhnul ani o coul. Koně bylo vidět v mrholení venku před dveřmi, moje snídaně stála na stole, Drummlova byla už sklizená, číšník mě zval, abych šel jíst, já přikývl, ale ani jeden jsme se nehnuli z místa.

„Byl jste od té doby v Háji?“ zeptal se Drummle.

„Ne,“ odpověděl jsem, „měl jsem Pěnkav až dost posledně, co jsem tam byl.“

„To bylo tehdy, co jsme mezi sebou měli tu diferenci?“

„Ano,“ přisvědčil jsem velmi úsečně.

„Jděte, jděte! Nechali vás z toho přece vyváznout docela lacino,“ ušklíbl se Drummle. „Neměl jste ztrácet hlavu.“

„Pane Drummle,“ řekl jsem, „nejste oprávněný udílet v té věci rady. Když ztratím hlavu já (ne že bych přiznával, že se tak tenkrát stalo) – neházím sklenicemi.“

„Já ano,“ procedil Drummle.

Podíval jsem se dvakrát třikrát po něm, a jak potlačovaná zuřivost ve mně doutnala stále silněji a silněji, řekl jsem:

„Pane Drummle, nevyhledával jsem tento rozhovor a nemyslím, že by byl příjemný.“

„To jistě není,“ odsekl zpupně přes rameno, „nemyslím si o něm vůbec nic.“

„A proto,“ pokračoval jsem, „s vaším dovolením navrhuji, abychom pro budoucnost upustili od všech styků.“

„Zcela můj názor,“ přisvědčil Drummle, „a právě to, co bych byl navrhl sám nebo – ještě spíš – udělal sám a bez jakéhokoli navrhování. Ale neztrácejte hlavu. Neztratil jste už beztak dost?“

„Co tím myslíte, pane?“

„Číšníku?“ zvolal Drummle v odpověď na mou otázku.

Číšník se znovu ukázal.

„Poslouchejte, vy, pane! Rozuměl jste dobře, že ta mladá dáma dnes nepojede a že dnes obědvám u té dámy?“

„Ovšemže, pane!“

Když číšník ohmatal dlaní můj rychle stydnoucí čajník a prosebně se na mne podíval, dřív než zase odešel, Drummle s úzkostlivou bedlivostí, aby nepohnul ramenem na mé straně, vytáhl z kapsy doutník a ukousl mu špičku, ale nejevil žádnou známku, že by se chtěl hnout z místa. Třebaže jsem se dusil a vařil, cítil jsem, že už nemůžeme pokračovat ani jediným dalším slůvkem, aby nepadlo Estellino jméno, jež bych z jeho úst rozhodně nesnesl slyšet, a proto jsem se zadíval strnule do protější zdi, jako by v místnosti se mnou nebylo živé duše, a vší silou jsem se nutil k mlčení. Je nemožné říci, jak dlouho bychom byli ještě setrvali v tomto směšném postavení, nebýt vpádu tří blahobytných sedláků – navedených číšníkem myslím –, kteří se vhrnuli do kavárny, začali si rozpínat pláště a mnuli si ruce a kterým, když se rozehnali ke krbu, jsme museli udělat místo.

Viděl jsem ho oknem, jak chytá koně za hřívu a svým zbrklým a hromotluckým způsobem leze do sedla a jak se s koněm točí a couvá z dohledu. Myslel jsem, že už odjel, když vtom se vrátil a žádal si oheň pro doutník v ústech, protože si ho předtím zapomněl zapálit. Přiběhl muž v šedavém obleku a přinesl žádané – nebyl bych mohl říci odkud, zda ze zájezdního dvora nebo z ulice nebo bůhvíodkud –, a jak se Drummle nakláněl ze sedla a zapaloval si doutník a s pohozením hlavy směrem k oknům kavárny se zasmál, nachoulená ramena a rozježená hlava toho muže, který stál ke mně zády, mi připomínaly Orlicka.

Byl jsem příliš silně rozladěný, než aby mi v tu chvíli nějak tuze záleželo na tom, je-li to on či ne, nebo než abych se vůbec dotkl snídaně, a smyl jsem si tedy nepohodu i cestu z obličeje i z rukou a vydal jsem se k pamětihodnému starému domu, do kterého jsem, jak by pro mne bývalo o tolik lepší, neměl nikdy vkročit, který jsem nikdy neměl spatřit.
