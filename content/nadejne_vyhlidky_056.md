---
contentType: prose
---

Kapitola padesátá druhá

  

S šekem v kapse jsem z Malé Britské zamířil k bratrovi slečny Skiffinsové, účetnímu znalci, a když se bratr slečny Skiffinsové, účetní znalec, odebral rovnou k firmě Clarriker a Clarrikera přivedl za mnou, ke svému velkému uspokojení jsem celou záležitost vyřídil. Byla to jediná dobrá věc, kterou jsem udělal, a jediná dokončená věc, kterou jsem udělal od chvíle, kdy jsem se o svých nadějných vyhlídkách dověděl.

Když mi Clarriker při té příležitosti sdělil, že situace firmy se vyvíjí stále příznivě, takže nyní bude moci na Východě otevřít malý pobočný závod, jehož je naléhavě zapotřebí k dalšímu rozšíření obchodu, a že Herbert ve svém novém postavení společníka tam pojede a ujme se vedení pobočky, uvědomil jsem si, že jsem se měl už dávno připravit na odloučení od přítele, i kdyby mé osobní záležitosti bývaly uspořádanější. A teď jsem vskutku cítil, jako by se uvolňovala moje poslední kotva a já se měl co nevidět stát hříčkou větrů a vln.

Ale dostalo se mi odškodnění v radosti, s jakou se Herbert jednou večer vrátil domů a vyprávěl mi o těch změnách a neměl ani tušení, že mi neříká nic nového, a kreslil si vzdušné vidiny, jak odváží Kláru Barleyovou do země Tisíce a jedné noci a jak já tam za nimi přijíždím (s karavanou velbloudů myslím) a jak všichni tři plujeme vzhůru po Nilu a prohlížíme si divy. Nedělal jsem si žádné naděje, pokud se týče mé úlohy v těch velkolepých plánech, ale cítil jsem, že Herbertovi se cesta rychle otevírá a že stačí, aby se jen starý Bill Barley držel svého pepře a rumu, a jeho dcera bude brzy šťastně zaopatřena.

Vkročili jsme zatím již do měsíce března. Moje levá ruka, ačkoli nejevila žádné špatné příznaky, si dávala s přirozeným průběhem hojení tak na čas, že jsem si ještě stále nemohl obléci kabát. Pravou ruku jsem měl již obstojně uzdravenou; sice znetvořenou, ale celkem použivatelnou.

Jednou v pondělí ráno, když jsme s Herbertem právě seděli u snídaně, jsem od Wemmicka dostal poštou následující dopis:

„Walworth. Spalte ihned po přečtení. Začátkem týdne, nebo řekněme ve středu, můžete podniknout to, o čem víte, máte-li chuť to zkusit. Teď spalte.“

Když jsem to ukázal Herbertovi a potom strčil do ohně – ale ne dříve, dokud jsme to oba neuměli nazpaměť –, uvažovali jsme, co počít. Neboť to se rozumí, teď už jsme si nemohli zakrývat, že jsem pro tu chvíli invalidní.

„Obracel jsem to v hlavě tak a zase tak,“ řekl Herbert, „a myslím, že bych věděl lepší řešení než si vzít nějakého temžského člunaře. Vezměme Startopa. Dobrý mládenec, šikovný veslař, má nás rád a je horlivý a čestný.“

Na toho jsem pomyslel víc než jednou.

„Ale kolik byste mu prozradil, Herberte?“

„Stačí mu prozradit moc málo. Až do toho rána ho nechme při tom, že jde jenom o bláznivý kousek, ale tajný. Potom mu řekneme, že máte naléhavý důvod dostat Provise na palubu a pryč. Jedete s ním?“

„Ovšemže.“

„Kam?“

V těch mnoha starostlivých úvahách, jež jsem až dosud oné otázce věnoval, mi připadalo skorem bezvýznamné, do kterého přístavu zamíříme – do Hamburku, Rotterdamu, Antverp – které město to bude, na tom málo záleželo, jen když Provis bude z Anglie pryč. K tomu cíli nám vyhoví jakýkoli cizí parník, který se nám nachomýtne do cesty a vezme nás na palubu. Vždycky jsem měl v úmyslu, že Provise zavezu loďkou hodný kus cesty po řece dolů – rozhodně hodný kus za Gravesend, poslední nebezpečné místo, kde hrozilo vyšetřování nebo prohlídka, kdyby se vyskytlo nějaké podezření. Protože cizí parníky budou z Londýna odrážet asi v době nejvyššího přílivu, náš plán bude dostat se po řece dolů s některým dřívějším odlivem a tam pak někde v klidném koutku vyčkat, dokud se neukáže parník, ke kterému bychom mohli zaveslovat. Hodina, kdy bude možno nějaký očekávat v místě, kde se ukryjeme, ať je to, kde chce, se dá celkem přesně vypočítat, vyptáme-li se předem na čas odjezdu lodí.

Herbert se vším tím souhlasil a ihned po snídani jsme se spolu vydali vyšetřit potřebné údaje.

Zjistili jsme, že pro náš účel se bude pravděpodobně nejlíp hodit jistý parník plující do Hamburku, a upřeli jsme tedy pozornost hlavně na tuto loď. Ale poznamenali jsme si, které jiné cizí parníky budou odplouvat z Londýna za téhož přílivu, a postarali jsme se, abychom znali stavbu i barvu každého z nich. Potom jsme se na několik hodin rozloučili – já, abych okamžitě obstaral cestovní průkazy, a Herbert, aby vyhledal Startopa v jeho bytě. Oba jsme bez jakýchkoli překážek vyřídili všechno, co jsme měli, a když jsme se v jednu hodinu opět sešli, navzájem jsme si to ohlásili. Pokud se týče mne, já měl připravené cestovní pasy; Herbert navštívil Startopa a ten projevil víc než ochotu přiložit ruku k dílu.

Ujednali jsme, že oni dva budou veslovat a já kormidlovat; náš svěřenec bude jen klidně sedět a mlčet; protože spěch není pro nás důležitý, stačí nám ta rychlost až dost. Dohodli jsme se, že toho večera, v pondělí, nepřijde Herbert vůbec domů k obědu před tím, než půjde na Mlýnský náhon; že zítra večer, v úterý, tam nepůjde vůbec; že připraví Provise na to, aby ve středu sešel k určitým schůdkům těsně u domu, až nás uvidí přijíždět, ale ne dříve; že všechny podrobnosti se s ním musejí napevno dohodnout ještě dnes v pondělí večer a že pak se už s ním nikdo nebude nijak dorozumívat, dokud ho nevezmeme do loďky.

Jakmile jsme si tato bezpečnostní opatření oba dobře zopakovali, šel jsem domů.

Když jsem si klíčem otevřel vnější dveře našeho bytu, našel jsem ve schránce dopis, adresovaný mně; dopis velmi ušpiněný, třebaže nijak špatně napsaný. Přinesl ho posel, (ovšem až po mém odchodu z domova), a stálo tam:

_„Nebojíte-li se přijít dnes nebo zítra večer v devět hodin na stará blata do domku hrázného u vápenky, uděláte dobře, když přijdete. Chcete-li nějaké informace_ o svém strýci Provisovi, _uděláte nejlíp, když přijdete, nikomu nic neřeknete a nebudete ztrácet čas._ Musíte přijít sám. _Toto přineste s sebou.“_

Měl jsem hlavu dost plnou těžkých starostí už před tím, než přišel ten podivný dopis. Co si počít teď, to jsem věru nemohl říci. A nejhorší bylo, že jsem se musel rozhodnout rychle, nebo jinak bych zmeškal odpolední dostavník, který by mě tam stačil dovézt včas pro ten večer. Nebylo ani pomyšlení, abych tam jel až zítra večer, protože to by bylo tuze krátce před dobou stanovenou k útěku. A dál, nemohl jsem vědět, nemají-li nabízené informace třebas nějaký důležitý vztah právě k tomu útěku.

Myslím, že bych byl jel, i kdybych byl měl hodně času na rozváženou. Ale že jsem na rozváženou neměl skorem vůbec žádný čas – moje hodinky ukazovaly, že dostavník vyjíždí za půl hodiny –, rozhodl jsem se jet. Určitě bych nebyl jel nikam, nebýt té zmínky o „mém strýci Provisovi“. Ta narážka, po Wemmickově listu a po ranních pilných přípravách, zvážila misku vah.

V prudkém spěchu je tak obtížné uvědomit si jasně obsah téměř každého dopisu, že jsem ten záhadný list musel přečíst ještě dvakrát, než se mi jeho příkaz, abych o tom zachoval tajemství, jaksi mechanicky vryl do paměti. A stejně mechanicky jsem ho i upo­slechl, a zanechal proto pro Herberta tužkou psaný vzkaz, že jsem se rozhodl, když mám tak brzy odcestovat na nevímjak dlouho pryč, v rychlosti si ještě napřed zajet za slečnou Havishamovou a osobně se přesvědčit, jak se jí vede, a že se hned zase vrátím. Potom už mi zbyl sotva čas, abych si vzal plášť, zamkl byt a zkratkou vedlejšími uličkami doběhl na stanici dostavníků. Kdybych si byl vzal drožku a jel po hlavních ulicích, byl bych svůj cíl zmeškal; cestou, kterou jsem zvolil, jsem dostavník stihl právě v okamžiku, kdy vyjížděl ze dvora. Kodrcal jsem se jako jediný pasažér uvnitř dostavníku, po kolena zabořený do slámy, když jsem teprv přišel k sobě.

Vskutku jsem totiž nebyl při sobě hned od chvíle, jak jsem dostal ten dopis – tolik mě poplašil, že přišel hned po tom spěchu ráno. Ranní spěch a rozruch byl velký, neboť ačkoli jsem na zprávu od Wemmicka úzkostlivě čekal už dlouho, jeho pokyn přišel nakonec přece jako překvapení. A teď jsem se začal sám sobě divit, že sedím v dostavníku, a pochybovat, mám-li dostatečnou příčinu tam sedět, a uvažovat, nemám-li okamžitě vystoupit a vrátit se, a vytýkat si, že jsem vůbec věnoval pozornost anonymnímu psaní, a zkrátka, procházel jsem všemi oněmi fázemi duševního rozporu a nerozhodnosti, jaké myslím nezná jen velice málo lidí, kteří mají naspěch. Ale to výslovné uvedení Provisova jména stálo nade vším. Usuzoval jsem, jak jsem usoudil již dřív, aniž jsem to vůbec věděl – bylo-li _to_ nějaké usuzování –, co kdyby se mu přihodilo něco zlého právě proto, že jsem tam nešel, jak bych si to v takovém případě mohl kdy potom odpustit!

Byla tma, než jsme tam dojeli, a mně, jenž jsem zevnitř vozu viděl z krajiny jen málo a pro své tělesné postižení nemohl jet venku, připadala cesta dlouhá a smutná. Modrému kanci jsem se vyhnul a ubytoval jsem se v méně vyhlášeném hostinci dál v městě a poručil jsem si něco k večeři. Mezitímco jídlo připravovali, zaskočil jsem do Satisu a poptal se na slečnu Havishamovou; ještě stále byla hodně nemocná, ačkoli se jí prý už maličko ulevilo.

Můj hostinec býval kdysi částí starobylé klášterní budovy a večeřel jsem v malém osmihranném lokále, podobném křtitelnici. Protože jsem si jídlo nemohl krájet sám, přišel mi je krájet starý hostinský s lesklou plešatou hlavou. Tím jsme se dostali do hovoru a on byl tak hodný, že mě bavil mou vlastní historií – samozřejmě s populárním refrénem, že Pumblechook byl můj nejprvnější dobrodinec a zakladatel mého štěstí.

„Znáte toho mladého muže?“ zeptal jsem se.

„Jestli ho znám?“ opakoval hostinský. „Hned od té doby, co byl – takhle maličký.“

„Vrací se někdy sem do toho kraje?“

„Baže, vrací,“ přitakal hostinský, „občas ke svým vznešeným přátelům a na člověka, co ho udělal, se dívá skrz prsty.“

„Na kterého člověka?“

„Na toho, co o něm mluvím,“ řekl hostinský. „Na pana Pumb­le­chooka.“

„K nikomu jinému nevděčný není?“

„Určitě by byl, kdyby mohl,“ odpověděl hostinský, „jenže nemůže. A proč? Protože všechno pro něj udělal Pumblechook.“

„To říká Pumblechook?“

„Jestli říká!“ prohodil hostinský. „Nemá důvod to říkat.“

„Ale říká to?“

„Krev by se člověku obrátila v pelyněk, když ho o tom slyší mluvit, pane,“ prohlásil hostinský.

Pomyslel jsem si: „A ty, Joe, drahý Joe, ty o tom nemluvíš nikdy. Ty, láskyplný Joe, který tak dlouho trpíš, ty si nestěžuješ nikdy. Ani ty, milá a laskavá Biddy!“

„Ta vaše nehoda vám nějak vzala chuť k jídlu,“ poznamenal hostinský a pohlédl na mou ovázanou ruku pod kabátem. „Zkuste tuhle křehčí kousek.“

„Ne, děkuju vám,“ odpověděl jsem a odvrátil jsem se od stolu, abych si mohl chvíli přemítat u ohně. „Už víc nemůžu. Odneste to prosím.“

Žádná odplata za můj nevděk k Joeovi mě ještě v životě nezasáhla bolestněji než tato fáma nestydatého podvodníka Pumblechooka. Oč falešnější on, o to věrnější Joe; oč podlejší on, o to ušlechtilejší Joe.

Se srdcem hluboce a věru zaslouženě pokořeným jsem u krbu produmal snad hodinu, snad víc. Bití hodin mě vytrhlo, nikoli však z mé skleslosti a výčitek svědomí, a vstal jsem tedy, dal si přehodit plášť a zapnout u krku a vyšel jsem ven. Už předtím jsem hledal v kapsách onen dopis, abych si ho mohl ještě jednou přečíst, ale nemohl jsem ho najít a znepokojovala mě myšlenka, že jsem ho nejspíš vytrousil do slámy v dostavníku. Ale věděl jsem docela dobře, že určené místo je domek hrázného u vápenky na blatech a určená hodina že je devět. Zamířil jsem tedy nyní rovnou na blata, protože času nebylo nazbyt.
