<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola dvanáctá">
    <meta name="apple-mobile-web-app-capable" content="yes">
    <title>Kapitola dvanáctá • Nadějné vyhlídky</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./nadejne_vyhlidky_015.html">
    <link rel="next" href="./nadejne_vyhlidky_017.html">
    <meta name="nb-order" content="12">
    <link rel="self" href="nadejne_vyhlidky_016.html">
    <meta name="nb-identifier" content="dickens-nadejne-vyhlidky-55cc28f">
    <meta name="nb-role" content="chapter">
  </head>
  <body data-nb-words="2071" data-nb-chars="12101" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="nadejne_vyhlidky_005.html">Kapitola první</a></li>
        <li><a href="nadejne_vyhlidky_006.html">Kapitola druhá</a></li>
        <li><a href="nadejne_vyhlidky_007.html">Kapitola třetí</a></li>
        <li><a href="nadejne_vyhlidky_008.html">Kapitola čtvrtá</a></li>
        <li><a href="nadejne_vyhlidky_009.html">Kapitola pátá</a></li>
        <li><a href="nadejne_vyhlidky_010.html">Kapitola šestá</a></li>
        <li><a href="nadejne_vyhlidky_011.html">Kapitola sedmá</a></li>
        <li><a href="nadejne_vyhlidky_012.html">Kapitola osmá</a></li>
        <li><a href="nadejne_vyhlidky_013.html">Kapitola devátá</a></li>
        <li><a href="nadejne_vyhlidky_014.html">Kapitola desátá</a></li>
        <li><a href="nadejne_vyhlidky_015.html">Kapitola jedenáctá</a></li>
        <li><a href="nadejne_vyhlidky_016.html">Kapitola dvanáctá</a></li>
        <li><a href="nadejne_vyhlidky_017.html">Kapitola třináctá</a></li>
        <li><a href="nadejne_vyhlidky_018.html">Kapitola čtrnáctá</a></li>
        <li><a href="nadejne_vyhlidky_019.html">Kapitola patnáctá</a></li>
        <li><a href="nadejne_vyhlidky_020.html">Kapitola šestnáctá</a></li>
        <li><a href="nadejne_vyhlidky_021.html">Kapitola sedumnáctá</a></li>
        <li><a href="nadejne_vyhlidky_022.html">Kapitola osmnáctá</a></li>
        <li><a href="nadejne_vyhlidky_023.html">Kapitola devatenáctá</a></li>
        <li><a href="nadejne_vyhlidky_024.html">Kapitola dvacátá</a></li>
        <li><a href="nadejne_vyhlidky_025.html">Kapitola dvacátá první</a></li>
        <li><a href="nadejne_vyhlidky_026.html">Kapitola dvacátá druhá</a></li>
        <li><a href="nadejne_vyhlidky_027.html">Kapitola dvacátá třetí</a></li>
        <li><a href="nadejne_vyhlidky_028.html">Kapitola dvacátá čtvrtá</a></li>
        <li><a href="nadejne_vyhlidky_029.html">Kapitola dvacátá pátá</a></li>
        <li><a href="nadejne_vyhlidky_030.html">Kapitola dvacátá šestá</a></li>
        <li><a href="nadejne_vyhlidky_031.html">Kapitola dvacátá sedmá</a></li>
        <li><a href="nadejne_vyhlidky_032.html">Kapitola dvacátá osmá</a></li>
        <li><a href="nadejne_vyhlidky_033.html">Kapitola dvacátá devátá</a></li>
        <li><a href="nadejne_vyhlidky_034.html">Kapitola třicátá</a></li>
        <li><a href="nadejne_vyhlidky_035.html">Kapitola třicátá první</a></li>
        <li><a href="nadejne_vyhlidky_036.html">Kapitola třicátá druhá</a></li>
        <li><a href="nadejne_vyhlidky_037.html">Kapitola třicátá třetí</a></li>
        <li><a href="nadejne_vyhlidky_038.html">Kapitola třicátá čtvrtá</a></li>
        <li><a href="nadejne_vyhlidky_039.html">Kapitola třicátá pátá</a></li>
        <li><a href="nadejne_vyhlidky_040.html">Kapitola třicátá šestá</a></li>
        <li><a href="nadejne_vyhlidky_041.html">Kapitola třicátá sedmá</a></li>
        <li><a href="nadejne_vyhlidky_042.html">Kapitola třicátá osmá</a></li>
        <li><a href="nadejne_vyhlidky_043.html">Kapitola třicátá devátá</a></li>
        <li><a href="nadejne_vyhlidky_044.html">Kapitola čtyřicátá</a></li>
        <li><a href="nadejne_vyhlidky_045.html">Kapitola čtyřicátá první</a></li>
        <li><a href="nadejne_vyhlidky_046.html">Kapitola čtyřicátá druhá</a></li>
        <li><a href="nadejne_vyhlidky_047.html">Kapitola čtyřicátá třetí</a></li>
        <li><a href="nadejne_vyhlidky_048.html">Kapitola čtyřicátá čtvrtá</a></li>
        <li><a href="nadejne_vyhlidky_049.html">Kapitola čtyřicátá pátá</a></li>
        <li><a href="nadejne_vyhlidky_050.html">Kapitola čtyřicátá šestá</a></li>
        <li><a href="nadejne_vyhlidky_051.html">Kapitola čtyřicátá sedmá</a></li>
        <li><a href="nadejne_vyhlidky_052.html">Kapitola čtyřicátá osmá</a></li>
        <li><a href="nadejne_vyhlidky_053.html">Kapitola čtyřicátá devátá</a></li>
        <li><a href="nadejne_vyhlidky_054.html">Kapitola padesátá</a></li>
        <li><a href="nadejne_vyhlidky_055.html">Kapitola padesátá první</a></li>
        <li><a href="nadejne_vyhlidky_056.html">Kapitola padesátá druhá</a></li>
        <li><a href="nadejne_vyhlidky_057.html">Kapitola padesátá třetí</a></li>
        <li><a href="nadejne_vyhlidky_058.html">Kapitola padesátá čtvrtá</a></li>
        <li><a href="nadejne_vyhlidky_059.html">Kapitola padesátá pátá</a></li>
        <li><a href="nadejne_vyhlidky_060.html">Kapitola padesátá šestá</a></li>
        <li><a href="nadejne_vyhlidky_061.html">Kapitola padesátá sedmá</a></li>
        <li><a href="nadejne_vyhlidky_062.html">Kapitola padesátá osmá</a></li>
        <li><a href="nadejne_vyhlidky_063.html">Kapitola padesátá devátá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./nadejne_vyhlidky_015.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="17"><span class="idea" data-nb-ref-number="1" id="idea1" data-nb-words="2" data-nb-chars="17">Kapitola dvanáctá</span></h1>
        <p class="chunk" data-nb-ref-number="2" data-nb-words="197" data-nb-chars="1224"><span class="idea" data-nb-ref-number="2" id="idea2" data-nb-words="197" data-nb-chars="1224">Byl jsem v&nbsp;duchu stále neklidnější kvůli tomu bledolícímu mladému pánovi. Čím víc jsem na&nbsp;ten zápas myslel a&nbsp;připomínal si&nbsp;bledolícího mladého pána na&nbsp;zádech s&nbsp;obličejem v&nbsp;rozličných stupních opuchlosti a&nbsp;zrudlosti, tím jistější mi&nbsp;připadalo, že&nbsp;se&nbsp;mi&nbsp;za&nbsp;to&nbsp;něco stane. Cítil jsem, že&nbsp;krev bledolícího mladého pána padá na&nbsp;mou hlavu a&nbsp;že zákon za&nbsp;ni&nbsp;vezme svou odplatu. Ačkoli jsem neměl žádnou určitou představu o&nbsp;trestu, kterému mám propadnout, bylo mi&nbsp;jasné, že&nbsp;vesničtí chlapci se&nbsp;nemohou jen tak potloukat krajem, pustošit domy vznešeného panstva a&nbsp;pouštět se&nbsp;do&nbsp;anglické studující mládeže, aby se&nbsp;tím nevystavovali přísnému potrestání. Po&nbsp;několik dní jsem se&nbsp;dokonce držel co&nbsp;možná doma, a&nbsp;než jsem už&nbsp;na&nbsp;nějakou pochůzku šel, nakukoval jsem napřed s&nbsp;největší opatrností a&nbsp;rozechvělým strachem z&nbsp;kuchyňských dveří, aby mě&nbsp;snad nepředvídaně nezaskočili zřízenci z&nbsp;okresní věznice. Nos bledolícího pána mi&nbsp;potřísnil krví kalhoty a&nbsp;já se&nbsp;pak v&nbsp;hloubi noci pokoušel ten důkaz své viny vyprat. O&nbsp;zuby bledolícího mladého pána jsem si&nbsp;odřel kotníky a&nbsp;pak jsem tisícerými kejkly motal a&nbsp;kroutil svou obrazotvornost, vymýšleje si&nbsp;rozličná neuvěřitelná vysvětlení pro tuto zrádnou okolnost, až&nbsp;mě&nbsp;dovlečou před soudní tribunál.</span></p>
        <p class="chunk" data-nb-ref-number="3" data-nb-words="135" data-nb-chars="861"><span class="idea" data-nb-ref-number="3" id="idea3" data-nb-words="135" data-nb-chars="861">Když nadešel den, kdy jsem se&nbsp;měl vrátit na&nbsp;místo svého násilného činu, má&nbsp;hrůza dostoupila vrcholu. Nebudou snad v&nbsp;záloze za&nbsp;vraty na&nbsp;mne číhat pochopové spravedlnosti, schválně tam vyslaní z&nbsp;Londýna? Nebo nevezme snad slečna Havishamová odplatu raději do&nbsp;vlastních rukou a&nbsp;nepomstí sama pohanu spáchanou na&nbsp;jejím domě? Nevstane třebas v&nbsp;těch svých rubášovitých šatech a&nbsp;nevytáhne pistoli a&nbsp;prostě mě&nbsp;na&nbsp;místě zastřelí? Nebo nenajme si&nbsp;snad nějaké kluky&nbsp;– početnou tlupu žoldáků&nbsp;– a&nbsp;nepodplatí je, aby mě&nbsp;v&nbsp;pivovaře přepadli a&nbsp;vymlátili ze&nbsp;mne duši? Bylo velkým důkazem mé&nbsp;důvěry v&nbsp;charakter toho bledolícího mladého pána, že&nbsp;jeho jsem si&nbsp;ani jedinkrát nepředstavoval v&nbsp;roli účastníka odvetných opatření; vždycky mi&nbsp;přicházela na&nbsp;mysl jako činy jeho ukvapených příbuzných, popuzených jeho zřízeným obličejem a&nbsp;rozhořčených soucitem s&nbsp;poničenou rodovou podobou.</span></p>
        <p class="chunk" data-nb-ref-number="4" data-nb-words="101" data-nb-chars="575"><span class="idea" data-nb-ref-number="4" id="idea4" data-nb-words="101" data-nb-chars="575">Než k&nbsp;slečně Havishamové jsem jít musel, a&nbsp;také šel. A&nbsp;ejhle, z&nbsp;nedávné bitky nevzešlo nic! Nepadla o&nbsp;ní ani sebemenší zmínka a&nbsp;nikde v&nbsp;celém domě nebylo možno bledolícího mladého pána vypátrat. Našel jsem tutéž branku otevřenou a&nbsp;prozkoumal jsem zahradu, ba&nbsp;byl jsem se&nbsp;i&nbsp;podívat do&nbsp;oken toho zadního domku; ale pohled mi&nbsp;nečekaně zarazily zavřené okenice uvnitř za&nbsp;sklem a&nbsp;všechno bylo jako po&nbsp;vymření. Pouze v&nbsp;koutě, kde se&nbsp;zápas konal, se&nbsp;mi&nbsp;podařilo objevit důkaz, že&nbsp;mladý pán vůbec existuje. Byly tam stopy jeho sedlé krve a&nbsp;já je&nbsp;lidským zrakům zakryl zahradní prstí.</span></p>
        <p class="chunk" data-nb-ref-number="5" data-nb-words="138" data-nb-chars="832"><span class="idea" data-nb-ref-number="5" id="idea5" data-nb-words="138" data-nb-chars="832">Na&nbsp;široké chodbičce nad schody, jež oddělovala budoár slečny Havishamové od&nbsp;onoho druhého pokoje, kde byl dlouhý prostřený stůl, jsem spatřil zahradní křeslo&nbsp;– lehkou židli na&nbsp;kolečkách, která se&nbsp;dala zezadu strkat. Postavili ji&nbsp;tam od&nbsp;mé&nbsp;minulé návštěvy a&nbsp;hned tím dnem počínaje se&nbsp;stalo mým pravidelným zaměstnáním vozit slečnu Havishamovou v&nbsp;onom křesle (když ji&nbsp;unavilo chodit s&nbsp;rukou opřenou o&nbsp;mé rameno) kolem dokola po&nbsp;jejím budoáru a&nbsp;přes chodbičku a&nbsp;kolem dokola po&nbsp;druhém pokoji. Znovu a&nbsp;znovu a&nbsp;znovu jsme konali tyto cesty a&nbsp;někdy trvaly třebas i&nbsp;tři hodiny v&nbsp;jednom kuse. Bezděčně tu&nbsp;povšechnou zmínkou označuji tyto vyjížďky jako četné, poněvadž hned napoprvé bylo dohodnuto, že&nbsp;tam budu za&nbsp;tím účelem chodit každý druhý den v&nbsp;poledne, a&nbsp;poněvadž nyní hodlám v&nbsp;krátkosti shrnout období alespoň osmi nebo desíti měsíců.</span></p>
        <p class="chunk" data-nb-ref-number="6" data-nb-words="110" data-nb-chars="589"><span class="idea" data-nb-ref-number="6" id="idea6" data-nb-words="110" data-nb-chars="589">Jak jsme si&nbsp;ponenáhlu na&nbsp;sebe víc zvykali, slečna Havishamová si&nbsp;se&nbsp;mnou víc povídala a&nbsp;mezi jinými otázkami se&nbsp;mě&nbsp;i&nbsp;ptala, co&nbsp;jsem se&nbsp;učil a&nbsp;čím chci být. Řekl jsem jí, že&nbsp;podle mého asi půjdu do&nbsp;učení k&nbsp;Joeovi, a&nbsp;rozhovořil jsem se&nbsp;o&nbsp;tom, že&nbsp;nic neumím a&nbsp;že bych rád uměl všechno; doufal jsem totiž, že&nbsp;mi&nbsp;možná nabídne nějakou pomoc k&nbsp;dosažení tohoto vysněného cíle. Ale neučinila tak; připadalo mi, že&nbsp;právě naopak vidí raději, že&nbsp;jsem nevědomý. Také mi&nbsp;nikdy nedala ani troník, ani cokoli jiného kromě mého poledního jídla&nbsp;– ba&nbsp;dokonce ani nikdy neslíbila, že&nbsp;mi&nbsp;za&nbsp;mé&nbsp;služby zaplatí.</span></p>
        <p class="chunk" data-nb-ref-number="7" data-nb-words="153" data-nb-chars="903"><span class="idea" data-nb-ref-number="7" id="idea7" data-nb-words="153" data-nb-chars="903">Estella byla vždycky nablízku a&nbsp;vždycky mě&nbsp;pouštěla dovnitř i&nbsp;ven, ale nikdy mi&nbsp;už&nbsp;neřekla, že&nbsp;ji&nbsp;smím políbit. Někdy mě&nbsp;chladně trpěla; někdy se&nbsp;ke&nbsp;mně chovala blahosklonně; někdy se&nbsp;ke&nbsp;mně chovala docela přátelsky důvěrně; někdy mi&nbsp;umíněně říkala, že&nbsp;mě&nbsp;nemůže ani vidět. Slečna Havishamová se&nbsp;mne často ptala, nebo když jsme nebyli sami, šeptala: „Není pořád hezčí a&nbsp;hezčí, Pipe?“ A&nbsp;když jsem odpovídal, že&nbsp;ano (neboť vskutku rostla do&nbsp;krásy), zřejmě se&nbsp;z&nbsp;toho nenasytně těšila. Také když jsme hráli karty, slečna Havishamová přihlížela a&nbsp;s&nbsp;lakotným požitkářstvím sledovala Estelliny rozmary, ať&nbsp;už&nbsp;byly jaké chtěly. A&nbsp;někdy, když její rozmary byly tak četné a&nbsp;tolik si&nbsp;navzájem odporovaly, že&nbsp;jsem byl v&nbsp;úzkých, co&nbsp;říci nebo udělat, slečna Havishamová ji&nbsp;s&nbsp;překypující něžností objala a&nbsp;šeptala jí&nbsp;do&nbsp;ucha něco, co&nbsp;znělo jako: „Lámej jim srdce, má&nbsp;pýcho a&nbsp;naději, lámej jim srdce a&nbsp;neměj slitování!“</span></p>
        <p class="chunk" data-nb-ref-number="8" data-nb-words="213" data-nb-chars="1215"><span class="idea" data-nb-ref-number="8" id="idea8" data-nb-words="213" data-nb-chars="1215">Joe si&nbsp;někdy u&nbsp;kovadliny pobzukoval úryvky písničky, v&nbsp;níž se&nbsp;opakoval refrén „Náš Klem“. Nebyl to&nbsp;právě nejobřadnější způsob, jak uctívat svatého patrona; ale domnívám se, že&nbsp;náš Klem už&nbsp;v&nbsp;takovém poměru ke&nbsp;kovářům byl. Písnička napodobovala rytmus úderů do&nbsp;železa a&nbsp;byla pouhou lyrickou záminkou, aby se&nbsp;mohlo vyslovit vážené jméno našeho Klema. Tak vyzývala jinochy: „… buď náš muž&nbsp;– Náš Klem! Pevně stůj, paže tuž&nbsp;– Náš Klem! Buch a&nbsp;buch, ráz a&nbsp;ráz&nbsp;– Náš Klem! Perlík zvoň, zas a&nbsp;zas&nbsp;– Náš Klem! Jiskry křeš, ocel kuj&nbsp;– Náš Klem! Plamen huč, oheň duj&nbsp;– Náš Klem!“ Jednoho dne krátce potom, co&nbsp;se&nbsp;objevilo pojízdné křeslo, z&nbsp;ničeho nic mi&nbsp;slečna Havishamová se&nbsp;svým netrpělivým poškubáváním prstů náhle řekla: „Honem, honem, honem! Zpívej!“ Vozil jsem ji&nbsp;právě po&nbsp;pokoji a&nbsp;samým překvapením jsem tiše zanotoval právě tento popěvek. Náhodou se&nbsp;jí&nbsp;tak zalíbil, že&nbsp;se&nbsp;nápěvu chytla a&nbsp;provázela jej tichým, dumavým hlasem, jako kdyby zpívala ze&nbsp;spaní. Od&nbsp;toho dne se&nbsp;nám stalo zvykem, že&nbsp;jsme jej při našich procházkách pobrukovali oba, a&nbsp;často se&nbsp;k&nbsp;nám připojila i&nbsp;Estella&nbsp;– třebaže celá melodie zněla tak tlumeně, i&nbsp;když jsme zpívali tři, že&nbsp;v&nbsp;tom starém ponurém domě probouzela méně hluku než nejslabší šum větru.</span></p>
        <p class="chunk" data-nb-ref-number="9" data-nb-words="39" data-nb-chars="226"><span class="idea" data-nb-ref-number="9" id="idea9" data-nb-words="39" data-nb-chars="226">Jak na&nbsp;mne mohlo takové prostředí působit? Jak mohla moje povaha uniknout jeho vlivu? Lze se&nbsp;divit, že&nbsp;jsem měl myšlenky stejně omámené, jako jsem měl oslněné oči, když jsem z&nbsp;těch kalných žlutých pokojů vyšel na&nbsp;denní světlo?</span></p>
        <p class="chunk" data-nb-ref-number="10" data-nb-words="131" data-nb-chars="762"><span class="idea" data-nb-ref-number="10" id="idea10" data-nb-words="131" data-nb-chars="762">Možná že&nbsp;bych byl Joeovi o&nbsp;bledolícím mladém pánovi pověděl, kdybych se&nbsp;nebyl předtím dal svést k&nbsp;oněm nehorázným výmyslům, k&nbsp;nimž jsem se&nbsp;přiznal. Za&nbsp;těchto okolností jsem však cítil, že&nbsp;Joe by&nbsp;se&nbsp;asi sotva mohl ubránit, aby v&nbsp;bledolícím mladém pánovi neviděl něco jiného než vhodného pasažéra do&nbsp;černého sametového kočáru; proto jsem o&nbsp;něm neřekl ani slovo. Mimoto ona nechuť přivolit k&nbsp;hovoru o&nbsp;slečně Havishamové a&nbsp;Estelle, která mě&nbsp;ovládla hned na&nbsp;začátku, stále sílila, jak čas míjel. Úplnou důvěru jsem neměl k&nbsp;nikomu jinému než k&nbsp;Biddy; ale chudince Biddy jsem pověděl do&nbsp;puntíku všechno. Proč mi&nbsp;připadalo přirozené se&nbsp;jí&nbsp;svěřovat a&nbsp;proč Biddy měla tak hluboký zájem o&nbsp;všechno, co&nbsp;jsem jí&nbsp;vyprávěl, to&nbsp;jsem tehdy nevěděl, třebaže myslím, že&nbsp;dnes to&nbsp;vím.</span></p>
        <p class="chunk" data-nb-ref-number="11" data-nb-words="209" data-nb-chars="1214"><span class="idea" data-nb-ref-number="11" id="idea11" data-nb-words="209" data-nb-chars="1214">Doma v&nbsp;kuchyni zatím pokračovaly porady, nabité téměř nesnesitelnými útrapami pro mou předrážděnou mysl. Ten osel Pumblechook přijížděl často navečer k&nbsp;nám jen proto, aby s&nbsp;mou sestrou rozbíral mé&nbsp;vyhlídky do&nbsp;budoucnosti; a&nbsp;vskutku pevně věřím (až do&nbsp;dneška s&nbsp;menší kajícností, než bych měl pociťovat), že&nbsp;kdyby tyhle moje ruce bývaly dokázaly vytáhnout mu&nbsp;na&nbsp;kočárku zákolník, byly by&nbsp;to&nbsp;udělaly. Ten bídák byl člověk tak omezený a&nbsp;tupohlavý, že&nbsp;nemohl moje vyhlídky rozbírat, neměl-li mě&nbsp;přímo před nosem&nbsp;– takřka jako na&nbsp;kuchání&nbsp;– a&nbsp;tu mě&nbsp;(zpravidla za&nbsp;límec) odvlékal z&nbsp;mé stoličky, na&nbsp;které jsem tiše seděl v&nbsp;koutku, postavil si&nbsp;mě&nbsp;před oheň, jako by&nbsp;si&nbsp;mě&nbsp;chystal k&nbsp;pečení, a&nbsp;začínal obyčejně slovy: „No, paninko, tak tady ho&nbsp;máme, hošíčka! Tady máme toho hošíčka, co&nbsp;jste ho&nbsp;vychovala vlastníma rukama. Hezky zvedni bradu, hochu, a&nbsp;buď do&nbsp;smrti smrťoucí vděčný těm, kdo tě&nbsp;vlastní rukou vychovali. Tak teda, paninko, potažmo tuhle k&nbsp;hochovi!“ A&nbsp;pak mi&nbsp;shrábl vlasy do&nbsp;čela&nbsp;– k&nbsp;čemuž jsem, jak jsem se&nbsp;již zmínil, už&nbsp;od&nbsp;svých nejranějších vzpomínek z&nbsp;hloubi duše upíral právo kterémukoli svému bližnímu&nbsp;– a&nbsp;držel si&nbsp;mě&nbsp;před sebou za&nbsp;rukáv co&nbsp;dokonalý obraz slaboduchosti, kterému se&nbsp;mohl vyrovnat jen on&nbsp;sám.</span></p>
        <p class="chunk" data-nb-ref-number="12" data-nb-words="91" data-nb-chars="520"><span class="idea" data-nb-ref-number="12" id="idea12" data-nb-words="91" data-nb-chars="520">Potom si&nbsp;se&nbsp;sestrou začali notovat v&nbsp;tak nesmyslných dohadech o&nbsp;slečně Havishamové a&nbsp;o&nbsp;tom, co&nbsp;udělá se&nbsp;mnou a&nbsp;pro mne, že&nbsp;jsem míval chuť&nbsp;– sto chutí&nbsp;– pustit se&nbsp;do&nbsp;vzteklého pláče, vrhnout se&nbsp;na&nbsp;Pumblechooka a&nbsp;třískat ho, co&nbsp;se&nbsp;do&nbsp;něho vejde. Za&nbsp;těchto rozhovorů se&nbsp;mnou sestra mluvila, jako by&nbsp;mi&nbsp;s&nbsp;každým oslovením prakticky vyrvala jeden další zub, přičemž Pumblechook, můj samozvaný ochránce, seděl a&nbsp;obhlížel si&nbsp;mě&nbsp;zlehčujícím pohledem jako strůjce mého štěstí, který si&nbsp;myslí, že&nbsp;se&nbsp;podjal práce velmi nevýnosné.</span></p>
        <p class="chunk" data-nb-ref-number="13" data-nb-words="154" data-nb-chars="934"><span class="idea" data-nb-ref-number="13" id="idea13" data-nb-words="154" data-nb-chars="934">Joe se&nbsp;těchto rozprav neúčastnil. Ale pokud porady trvaly, často se&nbsp;na&nbsp;něho mezi řečí obraceli, poněvadž kovářka vystihla, že&nbsp;Joe nijak nepřeje tomu, aby mě&nbsp;vzali z&nbsp;kovárny. Byl jsem teď už&nbsp;dost starý, abych se&nbsp;mohl stát Joeovým učedníkem, a&nbsp;když Joe seděl s&nbsp;pohrabáčem opřeným o&nbsp;kolena a&nbsp;zamyšleně prohrabával popel mezi dolními mřížkami, vykládala si&nbsp;sestra toto jeho nevinné počínání tak očividně jako opozici z&nbsp;jeho strany, že&nbsp;k&nbsp;němu bleskurychle přiskočila, vytrhla mu&nbsp;pohrabáč z&nbsp;ruky, zalomcovala Joem a&nbsp;pohrabáč schovala. Každičká taková rozprava končila způsobem, který mě&nbsp;svrchovaně roztrpčoval. Zčistajasna, bez jakékoli příčiny nebo přípravy, si&nbsp;sestra přetrhla zívnutí a&nbsp;potom, jako bych jí&nbsp;byl padl do&nbsp;oka čistě náhodou, se&nbsp;střemhlav vrhla na&nbsp;mne s&nbsp;voláním: „Zmiz, <em>tebe</em> už&nbsp;máme dost! <em>Ty</em> koukej mazat do&nbsp;postele! <em>Ty</em> ses nás pro jeden večír natrápil už&nbsp;dost, věru že&nbsp;dost!“ Jako bych je&nbsp;byl úpěnlivě prosil, aby mě&nbsp;utýrali.</span></p>
        <p class="chunk" data-nb-ref-number="14" data-nb-words="45" data-nb-chars="254"><span class="idea" data-nb-ref-number="14" id="idea14" data-nb-words="45" data-nb-chars="254">Tak to&nbsp;u&nbsp;nás chodilo dlouhou dobu a&nbsp;zdálo se&nbsp;pravděpodobné, že&nbsp;tak to&nbsp;bude u&nbsp;nás i&nbsp;dlouhou dobu ještě pokračovat, když vtom se&nbsp;slečna Havishamová jednoho dne při procházce se&nbsp;mnou najednou zastavila a&nbsp;s&nbsp;rukou opřenou o&nbsp;mé rameno poněkud mrzutě prohodila:</span></p>
        <p class="chunk" data-nb-ref-number="15" data-nb-words="4" data-nb-chars="24"><span class="idea" data-nb-ref-number="15" id="idea15" data-nb-words="4" data-nb-chars="24">„Ty nějak rosteš, Pipe!“</span></p>
        <p class="chunk" data-nb-ref-number="16" data-nb-words="18" data-nb-chars="118"><span class="idea" data-nb-ref-number="16" id="idea16" data-nb-words="18" data-nb-chars="118">Pokládal jsem za&nbsp;nejlepší naznačit pouze hloubavým pohledem, že&nbsp;to&nbsp;snad zavinují okolnosti, které se&nbsp;vymykají mé&nbsp;moci.</span></p>
        <p class="chunk" data-nb-ref-number="17" data-nb-words="58" data-nb-chars="328"><span class="idea" data-nb-ref-number="17" id="idea17" data-nb-words="58" data-nb-chars="328">V&nbsp;tom okamžiku neřekla už&nbsp;nic víc; ale po&nbsp;chviličce se&nbsp;znovu zastavila a&nbsp;opět se&nbsp;na&nbsp;mne podívala a&nbsp;– a&nbsp;po chviličce zase&nbsp;– a&nbsp;potom se&nbsp;zatvářila zamračeně a&nbsp;zádumčivě. Při mé&nbsp;příští návštěvě však, když naše obvyklá procházka skončila a&nbsp;já ji&nbsp;opět usadil k&nbsp;jejímu toaletnímu stolku, mě&nbsp;škubnutím svých netrpělivých prstů zadržela:</span></p>
        <p class="chunk" data-nb-ref-number="18" data-nb-words="8" data-nb-chars="48"><span class="idea" data-nb-ref-number="18" id="idea18" data-nb-words="8" data-nb-chars="48">„Řekni mi&nbsp;ještě jednou jméno toho tvého kováře.“</span></p>
        <p class="chunk" data-nb-ref-number="19" data-nb-words="3" data-nb-chars="20"><span class="idea" data-nb-ref-number="19" id="idea19" data-nb-words="3" data-nb-chars="20">„Joe Gargery, paní.“</span></p>
        <p class="chunk" data-nb-ref-number="20" data-nb-words="11" data-nb-chars="47"><span class="idea" data-nb-ref-number="20" id="idea20" data-nb-words="11" data-nb-chars="47">„To je&nbsp;ten mistr, cos k&nbsp;němu měl jít do&nbsp;učení?“</span></p>
        <p class="chunk" data-nb-ref-number="21" data-nb-words="3" data-nb-chars="26"><span class="idea" data-nb-ref-number="21" id="idea21" data-nb-words="3" data-nb-chars="26">„Ano, slečno Havishamová.“</span></p>
        <p class="chunk" data-nb-ref-number="22" data-nb-words="23" data-nb-chars="129"><span class="idea" data-nb-ref-number="22" id="idea22" data-nb-words="23" data-nb-chars="129">„Nejlíp, kdybys do&nbsp;toho učení nastoupil hned. Přišel by&nbsp;Gargery s&nbsp;tebou sem a&nbsp;přinesl by&nbsp;s&nbsp;sebou tvou učební smlouvu, co&nbsp;myslíš?“</span></p>
        <p class="chunk" data-nb-ref-number="23" data-nb-words="18" data-nb-chars="107"><span class="idea" data-nb-ref-number="23" id="idea23" data-nb-words="18" data-nb-chars="107">Dal jsem najevo své přesvědčení, že&nbsp;by&nbsp;si&nbsp;nepochybně pokládal jenom za&nbsp;čest, kdyby ho&nbsp;požádala, aby přišel.</span></p>
        <p class="chunk" data-nb-ref-number="24" data-nb-words="3" data-nb-chars="16"><span class="idea" data-nb-ref-number="24" id="idea24" data-nb-words="3" data-nb-chars="16">„Tak ať&nbsp;přijde.“</span></p>
        <p class="chunk" data-nb-ref-number="25" data-nb-words="8" data-nb-chars="51"><span class="idea" data-nb-ref-number="25" id="idea25" data-nb-words="8" data-nb-chars="51">„V&nbsp;nějaký určitý den nebo čas, slečno Havishamová?“</span></p>
        <p class="chunk" data-nb-ref-number="26" data-nb-words="15" data-nb-chars="67"><span class="idea" data-nb-ref-number="26" id="idea26" data-nb-words="15" data-nb-chars="67">„Ne, ne, ne! O&nbsp;čase nic nevím. Ať&nbsp;přijde brzy a&nbsp;ať přijde s&nbsp;tebou.“</span></p>
        <p class="chunk" data-nb-ref-number="27" data-nb-words="181" data-nb-chars="994"><span class="idea" data-nb-ref-number="27" id="idea27" data-nb-words="181" data-nb-chars="994">Když jsem se&nbsp;večer dostal domů a&nbsp;vyřídil Joeovi tento vzkaz, sestru „chytil rapl“, a&nbsp;to v&nbsp;míře strašlivější než kdykoli předtím. Ptala se&nbsp;mne i&nbsp;Joea, myslíme-li si, že&nbsp;je&nbsp;nějaká naše onuce, a&nbsp;jak se&nbsp;můžeme opovážit s&nbsp;ní tak jednat a&nbsp;co si&nbsp;prý ráčíme myslet, do&nbsp;jaké společnosti že&nbsp;se&nbsp;hodí ona? Když vyčerpala celou záplavu podobných dotazů, hodila po&nbsp;Joeovi svícnem, propukla v&nbsp;hlasité štkaní, vytáhla lopatku na&nbsp;smetí&nbsp;– to&nbsp;bylo vždycky velmi zlé znamení&nbsp;–, uvázala si&nbsp;svou režnou zástěru a&nbsp;začala nemožně řádit s&nbsp;úklidem. Nespokojila se&nbsp;jen s&nbsp;uklízením nasucho, ale popadla kbelík a&nbsp;rejžák a&nbsp;drhla a&nbsp;drhla, až&nbsp;nás vyklidila z&nbsp;domova i&nbsp;z&nbsp;domu a&nbsp;my stáli vzadu na&nbsp;dvorku a&nbsp;klepali se&nbsp;zimou. Bylo deset hodin v&nbsp;noci, než jsme se&nbsp;odvážili vklouznout zase dovnitř, a&nbsp;tu se&nbsp;zeptala Joea, proč si&nbsp;rovnou nevzal nějakou černou otrokyni? Chudák Joe na&nbsp;to&nbsp;neodpověděl a&nbsp;jenom stál a&nbsp;probíral se&nbsp;v&nbsp;licousech a&nbsp;díval se&nbsp;sklíčeně na&nbsp;mne, jako kdyby si&nbsp;myslel, že&nbsp;by&nbsp;to&nbsp;možná vskutku bývala lepší spekulace.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./nadejne_vyhlidky_017.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>