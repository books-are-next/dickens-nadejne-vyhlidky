---
title: Kapitola čtyřicátá
contentType: prose
---

  

Bylo pro mne štěstí, že jsem musel učinit opatření, jak zajistit (pokud to bylo v mé moci) bezpečnost svého obávaného návštěvníka; ta myšlenka mě totiž tak tížila, když jsem se probudil, že zatlačovala zmatený rej ostatních myšlenek do pozadí.

Nemožnost natrvalo ho ukrýt v našem bytě byla očividná. Nedalo se to provést a pokus o to by byl nevyhnutelně vyvolal podezření. Je pravda, neměl jsem už ve svých službách žádného Mstitele, ale posluhovala mi jedna hartusivá stařena spolu s čiperným hastrošem, kterého nazývala svou neteří, a nepouštět je do některého pokoje by bylo znamenalo provokovat jejich zvědavost a bujnou fantazii. Obě měly slabý zrak, což jsem již dlouho přičítal jejich chronickému civění do klíčových dírek, a obě byly vždycky nablízku, když o to nikdo nestál; to jediné také spolehlivě dovedly kromě okrádání. Abych si u těch ženských nezačínal s žádným tajemstvím, rozhodl jsem se ráno oznámit, že mi nečekaně přijel z venkova strýc.

Na tomto postupu jsem se ustanovil, mezitímco jsem ještě ve tmě šmátral po proprietách k zažehnutí světla. Když jsem však pořád nemohl potřebné propriety nahmátnout, volky nevolky jsem musel zajít do vrátnice vedle a požádat nočního hlídače, aby přišel se svou lucernou nahoru. Nu, a jak jsem tápavě sestupoval po tmavém schodišti na dvůr, klopýtl jsem o něco – a to něco byl muž, schoulený v koutě.

Protože mi muž neodpověděl, když jsem se ho zeptal, co tam dělá, nýbrž při doteku mé ruky se mlčky uhnul, rozběhl jsem se do vrátnice a naléhavě jsem vybídl hlídače, aby šel rychle se mnou; o své příhodě jsem mu řekl až na zpáteční cestě. Vítr dul pořád stejně prudce, a proto jsme se zdráhali ohrozit světlo v lucerně tím, že bychom znovu zažehovali zhaslé lampy na schodišti; ale prohlédli jsme schodiště odspodu až nahoru a nikoho jsme na něm nenašli. Tu mě napadla možnost, že ten muž třebas vklouzl ke mně do bytu; zapálil jsem si tedy od hlídačovy lucerny svíčku, jeho jsem nechal stát u dveří a prohlédl jsem pečlivě všechny pokoje a nevynechal ani ten, kde na loži spal můj obávaný host. Všude bylo ticho a žádný jiný člověk zaručeně v bytě nebyl.

Dělalo mi starost, že ze všech nocí v roce právě v tuhle se někdo skrýval na schodech, a proto s nadějí, co kdyby se mi podařilo z hlídače vytáhnout nějaké příznivé vysvětlení, jsem mu u dveří nabídl lok a zeptal jsem se ho, nepouštěl-li dnes svou bránou dovnitř nějakého pána, který zjevně večeřel venku? Ano, řekl; v různých nočních hodinách otvíral třem. Jeden bydlí na Kašnovém dvoře a druzí dva bydlí v Uličce a všechny je viděl jít domů. A dále, jediný další muž, který bydlel v domě, jehož část zaujímal můj byt, byl již několik neděl na venkově – a určitě se v noci nevrátil domů, protože jsme cestou nahoru na jeho dveřích viděli pečeť.

„Že je noc taková špatná, pane,“ řekl hlídač, když mi vracel skle­ničku, „tak jich mou bránou prošlo výjimečně málo. Mimo ty tři pány, co jsem jmenoval, si nevzpomínám na nikoho jiného tak někdy od jedenácti hodin, kdy se nějaký cizinec ptal po vás.“

„Můj strýc,“ zamumlal jsem. „Ano.“

„Viděl jste ho, pane?“

„Ano. Ovšemže.“

„I tu osobu, co šla s ním?“

„Osobu, co šla s ním?“ opakoval jsem.

„Soudil jsem, že ta osoba jde s ním,“ odpověděl hlídač. „Zastavila se, když se zastavil on, aby se mě vyptal, kde bydlíte, a šla sem, když sem šel on.“

„Co to bylo za člověka?“

Hlídač si ho nijak zvlášť nevšiml; řekl by, nejspíš nějaký řemesl­ník; pokud se může rozpomenout, měl na sobě nějaké světlejší našedlé šaty a přes ně tmavý plášť. Hlídač bral tu věc lehčeji než já, a přirozeně, neměl přece můj důvod, proč tomu přikládat váhu.

Když jsem se ho zbavil, což jsem považoval za vhodné učinit bez dlouhých výkladů a vysvětlování, dělala mi shoda těch dvou příhod těžké starosti. Ačkoli jednotlivě se pro ně snadno dalo najít nevinné rozluštění – jako například někdo, kdo večeřel ať už venku, nebo uvnitř v Templu, ale prostě o bránu tohohle hlídače vůbec nezavadil, třebas zabloudil na moje schodiště a tam usnul – a můj bezejmenný návštěvník s sebou třeba přivedl někoho, kdo mu sem ukazoval cestu –, přesto při společném posuzování vypadaly ošklivě pro člověka tak náchylného k nedůvěře a strachu, jakého ze mne učinily převratné události několika posledních hodin.

Rozdělal jsem si oheň, který v tu ranní dobu hořel syrovým bledým plamenem, a zadřímal jsem u něho. Připadalo mi, že jsem proklímal celou noc, když hodiny na věžích odbíjely šestou. Protože mě od rozednění dělilo ještě plné půldruhé hodiny, zadřímal jsem znovu; hned jsem se neklidně probouzel s hukotem rozvláčného hovoru o ničem v uších, hned jsem zase vítr v komíně pokládal za hrom; konečně jsem upadl do hlubokého spánku, z něhož mě s úlekem vytrhl až bílý den.

Po celý ten čas jsem jedinou chviličku nebyl s to rozvážit si své postavení, a nebyl jsem toho schopen ještě ani teď. Nedokázal jsem se vzepnout, abych se na to soustředil. Cítil jsem hlubokou skleslost a tíseň, ale jaksi bez souvislosti s něčím určitým, jen tak všeobecně. Pokud šlo o vymyšlení jakéhokoli plánu do budoucnosti, to bych byl spíš vymyslel perpetuum mobile. Když jsem otevřel okenice a díval se ven do pustého deštivého rána, celého stopeného v olověné šedi, když jsem chodil z pokoje do pokoje, když jsem se, roztřesený zimou, znovu usadil k ohni a čekal na příchod posluhovačky, přemítal jsem, jak jsem ubohý, ale nevěděl jsem skorem proč, nebo jak dlouho se už tak cítím nebo který den v týdnu k té úvaze docházím, nebo dokonce kdo vůbec jsem, že k ní docházím.

Konečně přišla stařena s neteří – ta mladá s hlavou, kterou bylo nesnadno rozeznat od jejího zaprášeného koštěte – a daly na sobě znát překvapení, když spatřily mne i oheň v krbu. Oznámil jsem jim, že mi v noci přijel strýc a že ještě spí a jak podle toho mají přizpůsobit přípravu snídaně. Potom jsem se umyl a oblékl, mezitímco ony strkaly nábytkem sem a tam a vířily prach, a tak jsem se v jakémsi stavu snění nebo náměsíčnosti znovu octl v křesle u krbu a čekal jsem, až přijde k snídani – On!

Za chvíli se otevřely dveře a on vyšel. Nemohl jsem se přemoci, aby mi pohled na něho byl snesitelný, a zdálo se mi, že při denním světle vypadá ještě hrozněji.

„Ani nevím,“ zahájil jsem tlumený hovor, když si sedal ke stolu, „jak vám říkat. Udal jsem, že jste můj strýc.“

„To je ono, hochu drahá! Říkej mi strejc.“

„Myslím, že na lodi jste jistě přijal nějaké jméno, ne?“

„Baže, hochu drahá. Přijal jsem jméno Provis.“

„Hodláte si to jméno nechat dál?“

„No ba, hochu drahá, jedno jméno jako druhý – ledaže by se tobě líbilo jiný.“

„Jaké je vaše pravé jméno?“ zeptal jsem se ho šeptem.

„Magwitch,“ odpověděl stejně tiše, „a křtěnej Ábel.“

„Vaše výchova – k čemu vás vedla, abyste byl?“

„Bídnej červ, hochu drahá.“

Odpověděl docela vážně a použil těch slov, jako kdyby označovala nějaké povolání.

„Když jste včera večer přišel do Templu,“ řekl jsem a v pátravém zamyšlení, mohlo-li se skutečně stát teprve včerejšího večera to, co mi připadá tak strašně vzdálené, jsem se zarazil.

„No, hochu drahá?“

„Když jste prošel bránou a ptal se hlídače na cestu sem, měl jste někoho s sebou?“

„Někoho s sebou, hochu drahá? Ne.“

„Ale byl tam s vámi někdo?“

„Nedával jsem žádnej zvláštní pozor,“ odpověděl nejistě, „když nevím, jak to tady chodí. Ale myslím, že někdo tam přece jenom byl, co přišel stejně se mnou.“

„Jste v Londýně známý?“

„Doufám, že ne!“ odpověděl a šmikl si ukazovákem prudce po krku, až se mi udělalo horko a nevolno.

„Byl jste v Londýně známý někdy dřív?“

„Nijak přesmoc, hochu drahá. Já bejval většinou po venkově.“

„Měl jste – soud – v Londýně?“

„Kterej?“ zeptal se s pronikavým pohledem.

„Poslední.“

Přikývl. „Tak jsem poznal pana Jaggerse. Jaggers mě hájil.“

Už jsem měl na jazyku otázku, pro co ho soudili, ale vtom popadl nůž, máchl jím do vzduchu a se slovy: „A co jsem udělal, to jsem odpracoval a zaplatil za to!“ se pustil do snídaně.

Jedl tak hltavě, že to bylo velmi nepříjemné, a všechno jeho počínání bylo neotesané, hlučné a dravé. Od té doby, co jsem ho viděl jíst na blatech, přišel o několik zubů, a jak převaloval jídlo v ústech a nakláněl hlavu ke straně, aby mohl sousto skousnout nejsilnějšími zuby, strašlivě se podobal starému hladovému psu.

Kdybych byl začal jíst s chutí, byl by mi ji vzal a já bych byl jen seděl, stejně jako jsem seděl nyní – odpuzován od něho nepřekonatelným odporem a se zasmušilým pohledem upřeným na ubrus.

„Jsem velkej žrout, hochu drahá,“ pronesl jako na zdvořilou omluvu, když s jídlem skončil, „ale to já byl odjakživa. Bejt od přirozenosti menší žrout, spadl jsem možná do menší kaše. Stejně tak si musím potom zakouřit, to je moje. Když mě tam na druhý straně světa nejdřív poslali do služby za ovčáka, nikdo mi nevymluví, že by se ze mě samýho nebyla stala zádumčivá vrtohlavá ovce, kdybych nebyl měl svoje pokouření.“

S těmi slovy se zdvihl od stolu, ponořil ruku do záňadří krátkého tlustého kabátu, který měl na sobě, a vytáhl odtamtud krátkou černou dýmku a hrst volně váženého tabáku onoho druhu, jemuž se říká „papuán“. Nacpal si dýmku a zbytek tabáku nasypal zase zpátky, jako by jeho kapsa byla nějaká zásuvka. Potom krbovými kleštěmi vylovil z ohně žhavý uhlík, zapálil si jím dýmku a pak se na krbové předložce obrátil zády k ohni a vykonal svůj oblíbený pohyb, to jest – natáhl obě ruce po mých.

„A tohle,“ řekl a přitom mi houpal rukama nahoru a dolů a pobafával si z dýmky, „a tohle je pán, co jsem ho udělal! Opravdovej, nefalšovanej pán! To mi dělá dobře, Pipe, takhle se na tebe dívat. Nevymiňuju si nic jinýho, hochu drahá, než smět takhle stát a dívat se na tebe!“

Vyprostil jsem si ruce, jak jsem mohl nejdříve, a shledal jsem, že se začínám pomaličku soustřeďovat na promýšlení svého postavení. K čemu jsem přikován a jak těžce, to se mi ujasnilo, když jsem slyšel jeho chraplavý hlas a seděl proti němu a vzhlížel k jeho svraskalé holé hlavě, ověnčené kolem dokola ocelově šedivými vlasy.

„Nesmím vidět svýho pána si vyšlapovat v bahně ulic – na _jeho_ botách bláto bejt nesmí. Můj pán musí mít koně, Pipe! Jezdecký koně i kočárový koně pro sebe a stejně tak jezdecký koně i kočárový koně pro svýho sluhu. Aby osadníci v koloniích měli koně (a plnokrevný prosím, dobrej bože!), a můj londýnskej pán ne? Ne, ne. Však my se na ně vytáhneme ještě jinak, Pipe, viď?“

Vytáhl z kapsy velkou, tlustou náprsní tašku, k prasknutí nacpanou papíry, a hodil ji na stůl.

„Tady v tý tašce je už něco, co stojí za utrácení. Je to tvoje, hochu drahá. Všechno, co mám, není moje – je to tvoje. Nic se toho neboj. Tam, odkad to pochází, toho je ještě víc. Vrátil jsem se do starý vlasti, abych viděl svýho pána utrácet svý peníze po pansku. To bude moje potěšení. Moje potěšení bude vidět ho, jak utrácí po pansku. A hrom vás všecky!“ dodal, přelétl očima po pokoji a hlasitě luskl prsty. „Vem vás hrom, jednoho jako druhýho, od soudce v paruce až po osadníka, co víří prach do tváře, ukážu vám lepšího pána, než je celá ta vaše banda dohromady.“

„Počkejte!“ zvolal jsem, strachem a odporem takřka bez sebe. „Chci si s vámi promluvit! Chci vědět, co se má udělat. Chci vědět, jak to zařídit, abyste byl mimo nebezpečí, jak dlouho tady hodláte zůstat, jaké máte plány do budoucna.“

„Heleď, Pipe, podívej,“ řekl a s náhlou změnou v chování mi umírněně položil ruku na rameno, „především heleď podívej! Já se před minutkou zapomněl. Co jsem říkal, to byla sprostota – to a nic jinýho – sprostota. Heleď, Pipe, podívej. Přehlídni to. Já nemám v oumyslu sprosťačit.“

„Za prvé,“ začal jsem znovu, div jsem nezavyl, „jaká opatření lze podniknout proti tomu, aby vás nepoznali a nezatkli?“

„Ne, hochu drahá,“ odpověděl týmž tónem jako předtím, „to není první. První je sprostota. Já se nemořil tolika let, abych si udělal pána a nevěděl přitom, co mu přináleží. Heleď, Pipe, podívej. Byl jsem sprostej – to a nic jinýho – sprostej. Přehlídni to, hochu drahá.“

Jakýsi pocit hrůzné komičnosti mě pohnul k podrážděnému zasmání, když jsem mu odpověděl: „Však já to už přehlédl. Proboha živého, neomílejte to pořád!“

„Tak, tak, ale heleď podívej!“ vedl dále svou. „Já nepřišel z tak daleka, hochu drahá, proto, abych tady byl sprostej. No tak jen mluv dál, hochu drahá. Říkals –“

„Jak si představujete svou ochranu před nebezpečím, kterému jste se vydal?“

„No, hochu drahá, to nebezpečí není tak velký. Jestli mě nikdo neudá, tak to nebezpečí nestojí dohromady za řeč. Je tady Jaggers, je tady Wemmick, a jsi tady ty. Kdo jinej by mě tady mohl udat?“

„Neexistuje žádná osoba, která by vás mohla náhodou poznat na ulici?“ zeptal jsem se.

„No,“ odpověděl na to, „těch není moc. Taky ani nemám v oumyslu dát do novin oznámení pod jménem Á. M., že jsem se jako vrátil z trestanecký kolonie Botany Bay. A léta utekla, a kdo by z toho co měl? Ale co, heleď podívej, Pipe. I kdyby to nebezpečí bejvalo padesát­krát větší, pamatuj si, byl bych se na tebe přijel podívat stejně.“

„A jak dlouho tady zůstanete?“

„Jak dlouho?“ opáčil, vyndal si černou dýmku z úst, a jak se na mne užasle zadíval, obličej se mu protáhl. „Já se tam už nevrátím. Přijel jsem nadobro.“

„Kde hodláte bydlet?“ ptal jsem se. „Co hodláte se sebou počít? Kde budete v bezpečí?“

„Hochu drahá,“ odpověděl, „za peníze se přeci dají na přestrojení koupit paruky a pudr na vlasy a brejle a černý šaty s podkolenicema a bůhvíco všechno. Tak se už dřív bezpečně schovali jiný, a co už dřív udělali jiný, to můžou jiný udělat zase teď. A co se tejče toho, kde a jak bydlet a žít, hochu drahá, na to mi pověz svůj vlastní názor.“

„Berete to dnes lehce,“ poznamenal jsem, „ale včera večer jste se na to díval velice vážně, když jste se zapřísahal, že to znamená smrt.“

„A taky se zapřísahám, že to znamená smrt,“ potvrdil a strčil si opět dýmku do úst, „a to smrt provazem na veřejný ulici nedaleko odsuď, a je to vážná věc, abys plně chápal, že to je tak a nejinak. Co pak, až to jednou bude? Tady jsem. Vracet se dneska, to by bylo stejně zlý jako zůstat, kde jsem – ba horší. Ostatně, Pipe, jsem tady, protože jsem to už léta a léta chtěl kvůli tobě. A co se tejče hazardu, co riskuju, tak jsem už dneska starej kos, co se už něco nahazardoval se všema možnejma políčeníma od chvíle, co prvně vyletěl z hnízda, a nebojím se sednout si na strašáka. Jestli je v něm schovaná smrt, inu je, a ať vyleze ven a já se jí postavím a pak na ni budu věřit, ale dřív ne. Ale teď mě nech, ať se ještě pokoukám na svýho pána.“

Opět mě vzal za ruce a s výrazem obdivu a vlastnického pocitu si mě prohlížel a celou dobu přitom s velkým uspokojením bafal.

Připadalo mi, že nemohu udělat nic lepšího než mu někde v nejbližší blízkosti najmout klidný byt, kam by se mohl nastěhovat, až se vrátí Herbert; toho jsem čekal tak za dva za tři dny. Bylo mi jasné, jako věc nevyhnutelně nezbytná, že se s tím tajemstvím musím svěřit Herbertovi; bylo mi to jasné, i kdybych byl mohl vyloučit z úvahy nesmírnou úlevu, kterou načerpám z toho, že se s ním o to tajemství podělím. Ale ani zdaleka to nebylo tak jasné panu Provisovi (rozhodl jsem se tím jménem ho zvát), který si vyhradil dát souhlas k Herbertově účasti na něm, teprve až ho sám uvidí a utvoří si příznivý úsudek o jeho fyziognomii. „A i potom, hochu drahá,“ řekl a vytáhl z kapsy usmolený malý černý Nový zákon spjatý sponou, „ho vemem do přísahy.“

Tvrdit, že můj strašlivý dobrodinec nosil tu černou knížečku po světě jedině proto, aby v případě naléhavé potřeby dával lidem na ni přísahat, znamenalo by tvrdit něco, pro co jsem nikdy nenašel nezvratný důkaz – ale mohu říci tolik, že jsem ho nikdy neviděl použít jí k jakémukoli jinému účelu. Knížka sama měla vzhled, jako by bývala ukradena u nějakého soudu, a možná, že jeho znalost jejího předchozího života spolu s jeho osobními zkušenostmi po této stránce mu skýtala důvěru v její moc jakožto jakéhosi zákonného kouzla nebo amuletu. To bylo prvně, kdy ji vytáhl, a já si přitom vzpomněl, jak mě už tenkrát dávno na hřbitově donutil, abych mu odpřisáhl věrnost, a jak mi předešlý večer vyprávěl, že ve své samotě se vždycky ve svých rozhodnutích utvrzoval přísahou.

Jelikož prozatím nosil lodnické šaty koupené hotové, v nichž vypadal, jako kdyby měl na prodej nějaké papoušky a doutníky, uvedl jsem dále na přetřes otázku jeho budoucího oblečení. Hýčkal prapodivnou víru ve výhody „podkolenic“ k účelům přestrojení a už si v duchu pro sebe načrtl oblek, který by z něho byl udělal něco mezi děkanem a dentistou. Stálo mě značnou námahu, než se mi ho podařilo přemluvit, aby se smířil s oblekem podobnějším úboru zámožného farmáře, a ujednali jsme také, že si dá vlasy ostříhat docela nakrátko a bude si je malinko prášit pudrem. A nakonec, protože ho dosud neviděla moje posluhovačka ani její neteř, že bude dbát, aby jim nepřišel na oči, dokud nezamění nynější oblek za nový.

Zdálo by se, že rozhodnout se pro takováto opatření je jednoduchá věc; ale při omámeném, ne-li dokonce rozvráceném stavu mé mysli si to vyžádalo takovou dobu, že jsem se dostal ven, abych napomohl k jejich uskutečnění, teprve až někdy ve dvě ve tři hodiny odpoledne. Po dobu mé nepřítomnosti měl můj návštěvník zůstat uzamčený v bytě a za žádných okolností neměl nikomu otevírat.

Poněvadž v Essex Street, jak jsem věděl, byl slušný nájemný dům, jehož zadní strana měla vyhlídku do Templu a byla skorem na doslech zavolání z mých oken, ze všeho nejdřív jsem se odebral do onoho domu a štěstí mi tak přálo, že druhé poschodí bylo volné a já je mohl najmout pro svého strýce, pana Provise. Potom jsem chodil od krámu ke krámu a kupoval takové věci, jakých bylo zapotřebí ke změně jeho zevnějšku. Když jsem tu záležitost vyřídil, o vlastní újmě jsem zaměřil kroky do Malé Britské. Pan Jaggers seděl u svého stolu, ale když mě uviděl vstoupit, ihned vstal a postavil se před krb.

„Nu, Pipe,“ pravil, „buďte opatrný.“

„To budu, pane,“ odpověděl jsem – neboť cestou jsem si dobře promyslel, co a jak budu mluvit.

„Nekompromitujte sebe,“ pravil pan Jaggers, „a nekompromitujte nikoho. Rozumíte – nikoho. Nic mi nepovídejte – nechci nic vědět – nejsem zvědavý.“

Samozřejmě jsem viděl, že o příchodu toho člověka ví.

„Chtěl bych se jenom ujistit, pane Jaggersi,“ pokračoval jsem, „že to, co mi bylo řečeno, je pravda. Nemám sice naději, že by to pravda nebyla, ale přinejmenším si to mohu ověřit.“

Pan Jaggers přikývl.

„Ale povídal jste ‚řečeno‘, nebo ‚sděleno‘?“ zeptal se mne s hlavou ke straně a nedíval se na mne, nýbrž naslouchavě se díval do podlahy. „Řečeno by jaksi poukazovalo na ústní styk. A s člověkem v Novém Jižním Walesu přece v ústním styku být nemůžete.“

„Řeknu ‚sděleno‘, pane Jaggersi.“

„Dobře.“

„Jistou osobou, jménem Ábel Magwitch, mi bylo sděleno, že je oním dobrodincem mně tak dlouho neznámým.“

„Ano, je to on,“ potvrdil pan Jaggers, „muž v Novém Jižním Walesu.“

„A jen on?“ zeptal jsem se.

„A jen on,“ přisvědčil pan Jaggers.

„Nejsem tak nerozumný, pane, abych vám přikládal sebemenší odpovědnost za svoje omyly a chybné závěry, ale vždycky jsem měl za to, že to je slečna Havishamová.“

„Jak sám říkáte, Pipe,“ opáčil pan Jaggers, zahleděl se na mne chladně a kousl se do ukazováčku, „nenesu za to sebemenší odpovědnost.“

„A přece tomu vše nasvědčovalo, pane,“ namítl jsem se sklíčeným srdcem.

„Ani ždibíček důkazu, Pipe,“ pravil pan Jaggers, zavrtěl hlavou a podebral si šosy. „Nedejte nikdy na to, jak co vypadá; dejte ve všem vždycky na důkazy. Lepšího pravidla není.“

„Nemám, co bych ještě řekl,“ dodal jsem s povzdechem, když jsem kratičkou chvíli postál mlčky. „Ověřil jsem si, co jsem se dověděl, a to je všechno.“

„A když se tedy Magwitch – v Novém Jižním Walesu – konečně projevil,“ pravil pan Jaggers, „jistě pochopíte, Pipe, jak přísně jsem se po celý čas svých styků s vámi vždycky přidržoval strohé linie faktů. Nikdy jsem se ani v nejmenším neodchýlil od strohé linie faktů. Jste si toho plně vědom?“

„Plně, pane.“

„Dal jsem Magwitchovi – v Novém Jižním Walesu – když mi prvně psal – z Nového Jižního Walesu – výstrahu, že ode mne nesmí očekávat, že bych se kdykoli uchýlil od strohé linie faktů. Rovněž jsem mu dal další výstrahu. Připadalo mi, že ve svém dopise učinil skrytou narážku na nějakou vzdálenou myšlenku navštívit vás zde v Anglii. Varoval jsem ho, že o tom už nikdy nesmím slyšet; že je naprosto nepravděpodobné, že by dostal milost; že je vypovězen z vlasti na doživotí, a že kdyby se v této zemi ukázal, spáchal by tím hrdelní zločin a vystavil by se nejtěžšímu trestu zákona. Tuto výstrahu jsem dal Magwitchovi,“ pravil pan Jaggers a upřeně se na mne zadíval, „napsal jsem mu to do Nového Jižního Walesu. Není pochyby, že se podle toho zařídil.“

„Není pochyby,“ přisvědčil jsem.

„Wemmick mi oznámil,“ pokračoval pan Jaggers, stále ještě s pohledem upřeným na mne, „že dostal dopis datovaný v Portsmouthu od jistého osadníka jménem Purvis nebo –“

„Nebo Provis,“ napověděl jsem mu.

„Nebo Provis – děkuji vám, Pipe. Že by to bylo doopravdy Provis? Víte snad, že to je doopravdy Provis?“

„Ano,“ odpověděl jsem.

„Vy víte, že to je Provis. Tedy dopis datovaný v Portsmouthu, od jistého osadníka jménem Provis, který žádal o vaši přesnou adresu pro Magwitche. Wemmick mu poslal vaši adresu, pokud jsem vyrozuměl, obratem pošty. To vysvětlení od Magwitche – z Nového Jižního Walesu – jste pravděpodobně dostal prostřednictvím Provise, že?“

„Prostřednictvím Provise,“ odpověděl jsem.

„Mějte se hezky, Pipe,“ pravil pan Jaggers a podal mi ruku, „těšilo mě, že jsem vás viděl. Až budete psát Magwitchovi – v Novém Jižním Walesu – nebo mu posílat zprávu prostřednictvím Provise, buďte tak hodný a sdělte mu, že podrobné sestavení i doklady k našemu dlouhému účtu budou spolu se zůstatkem poslány vám – účet totiž ještě vykazuje zůstatek v jeho prospěch. Mějte se hezky, Pipe!“

Stiskli jsme si ruce a on se na mne upřeně díval tak dlouho, dokud mě měl na očích. Když jsem se ve dveřích otočil, dosud se na mne upřeně díval a obě ohavné bysty na polici vypadaly, jako by se snažily rozevřít víčka a z napuchlých hrdel vynutit: „Och, co to je za člověka!“

Wemmick byl pryč, a i kdyby byl seděl u svého psacího stolku, nebyl by mohl pro mne nic udělat. Zamířil jsem rovnou zpátky do Templu, kde jsem zastihl strašlivého Provise, jak v bezpečí popíjí grog a kouří papuána.

Příští den přišlo všechno šatstvo, které jsem objednal, a Provis se do něho oblékal. Ať si oblékl cokoli, všechno mu slušelo míň (tak mi aspoň připadalo), než co na sobě měl původně. Podle mého domnění v sobě měl něco, co činilo beznadějným každý pokus ho přestrojit. Čím víc jsem ho strojil a čím lépe jsem ho ustrojil, tím víc se podobal tomu utečenci, který se ploužil po blatech. Je skoro jisté, že tento účinek na mou úzkostlivou představivost se dal nepochybně zčásti připisovat tomu, že jsem se stále živěji upamatovával na jeho tehdejší tvář i chování; ale měl jsem také silný dojem, že za sebou vleče jednu nohu, jako kdyby ji dosud tížilo silné železné pouto, a že od hlavy až k patě z každičké žilky toho muže čiší trestanec.

Kromě toho se u něho projevoval vliv jeho samotářského života v ovčácké boudě a vtiskoval mu divošský ráz, jejž nemohl ukrotit žádný oblek; k tomu přistupoval ještě vliv jeho potomního psaneckého života mezi lidmi, a navíc, jako koruna všeho, jeho vědomí, že se nyní světu vyhýbá a před ním skrývá. Ve všech jeho způsobech – jak seděl a stál, jedl a pil, jak v nevrlém zamyšlení nasupeně bloumal po pokoji s hlavou zataženou mezi ramena, jak vytahoval svůj velký zavírák s rohovou střenkou a jak si ho utíral o kalhoty a krájel jím jídlo, jak zdvíhal lehké sklenice a šálky ke rtům, jako kdyby to byly humpolácké plecháče, jak si z chleba ukrajoval skývku a do poslední kapky omáčky jí vytíral talíř kolem dokola, jako by chtěl co nejvíc využít přídělu jídla, a potom si o ni otřel prsty a potom ji spolkl –, v těchto způsobech i v tisícero jiných nejmenovaných maličkostech, naskýtajících se každou minutu dne, se zračil vězeň, zločinec, galejník tak očividně, že očividnější to už být nemohlo.

Byl to jeho vlastní nápad, nosit vlasy maličko napudrované, a já přivolil k pudru, teprve až jsem zvítězil nad podkolenicemi. Ale dojem z toho, když měl vlasy poprášené, nemohu přirovnat k ničemu jinému než k dojmu, jakým by pravděpodobně působil růž na mrtvole; tak strašlivá byla intenzita, s níž právě všechno to na něm, co bylo nejvýš žádoucno potlačit, proráželo onou teninkou zástěrkou navrch a takřka jako by mu vyzařovalo z temene hlavy. Nechali jsme pudru hned, sotva jsme ho jednou zkusili, a potom chodil se svými zešedivělými vlasy krátce ostříhanými.

Nelze slovy vypovědět, jak na mne zároveň dotíralo vědomí, jakým je ten člověk pro mne děsivým tajemstvím. Když si s těma žilnatýma rukama zaťatýma do opěradel lenošky zvečera zdříml a holá hlava, rozrytá hlubokými vráskami, mu sklesla na prsa, sedával jsem proti němu, a jak jsem se tak na něho díval a zvědavě přemítal, co asi spáchal, přikládal jsem mu všechny možné zločiny trestního zákoníku tak dlouho, až na mne dolehlo mocné nutkání vyskočit a utéci od něho. Každá hodina zvyšovala mou ošklivost z něho takovou měrou, že dokonce myslím, že bych v prvních úzkostech z pronásledování těmito představami byl onomu nutkání možná podlehl přes všechno, co pro mne ten člověk udělal, i přes nebezpečí, jemuž se vydával, kdybych nebyl věděl, že se Herbert musí co nevidět vrátit. Jednou v noci jsem už skutečně vyletěl z postele a začal se oblékat do svých nejhorších šatů v ukvapeném odhodlání nechat ho tam se vším ostatním, co má, a dát se naverbovat jako prostý voják pro Indii.

Pochybuji, že by mi v těch osamělých pokojích tam nahoře za oněch dlouhých večerů a dlouhých nocí, kdy se venku ustavičně kolem honil vítr a déšť, byl mohl nějaký přízrak připadat strašlivější. Přízrak by nebyli mohli kvůli mně zatknout a pověsit, a pomyšlení, že jeho mohou, a strach, že to udělají, zvyšovaly mou hrůzu nemálo. Když zrovna nespal nebo nehrál jakousi složitou pasiáns s vlastním balíčkem otrhaných karet – vykládací hru, kterou jsem neviděl nikdy předtím ani potom a při níž si zaznamenával výhry tím, že zabodával svůj velký zavírák do stolu –, když se tedy nezabýval žádnou z těchto kratochvílí, žádával mě, abych mu něco četl – „v cizí řeči, hochu drahá!“ Jakmile jsem mu vyhověl a pustil se do čtení, tu stával, aniž rozuměl jedinému slovu, před krbem a prohlížel si mne s výrazem předváděče na výstavě a já ho viděl mezi prsty ruky, jíž jsem si stínil obličej, jak němohrou vyzývá nábytek, aby si všiml mé dovednosti. Legendární učenec, pronásledovaný nestvůrnou bytostí, kterou bezbožně vytvořil, jistě na tom nebyl bídněji než já, pronásledovaný bytostí, která vytvořila mne, a odtahující se od ní s tím větším odporem, čím víc mě obdivovala a čím větší zalíbení ve mně nacházela.

Uvědomuji si, že o tom píšu, jako kdyby to bylo trvalo rok. Trvalo to asi pět dní. Protože jsem každou chvíli očekával Herberta, neodvažoval jsem se vyjít z domu kromě po setmění, kdy jsem brával Provise trochu na čerstvý vzduch. Konečně jednou navečer, když jsme byli po obědě a já samou únavou a vyčerpáním zadřímal – protože mé noci neznaly klidu a můj spánek rušily děsivé sny –, mě probudil ten vytoužený krok na schodech. Provis spal rovněž, ale při hluku, který jsem ztropil, vyskočil vrávoravě na nohy a vzápětí jsem spatřil, jak se mu v ruce blýskl jeho velký zavírák.

„Jen klid! To je Herbert!“ zvolal jsem a vtom do dveří vpadl Herbert se vší svěží živostí šesti set mil Francie v těle.

„Händle, kamaráde milý, jak se máte, a ještě jednou, jak se máte, a do třetice, jak se máte? Připadá mi, že jsem byl pryč celý rok! Ale jděte, to jsem tedy jistě byl, vždyť jste zatím úplně zhubl a pobledl! Händle, můj – oho! Prosím za prominutí.“

Náhle se v dalším řečnění a potřásání rukou se mnou zarazil, neboť spatřil Provise. Provis, který se na něho díval s napjatou pozorností, pomalu schovával svůj velký zavírák a šmátral v druhé kapse po čemsi jiném.

„Herberte, milý příteli,“ řekl jsem, zatímco jsem zavíral dvojité dveře a Herbert přitom samým překvapením vyvaloval oči, „stalo se něco moc divného. Tohle je – moje návštěva.“

„Všechno v pořádku, hochu drahá!“ ozval se Provis, přistoupil se svou zapjatou černou knížkou k nám a potom se obrátil k Herbertovi. „Vemte to do pravý ruky. Ať vás Bůh na místě ztrestá smrtí, jestli kdy co komu píchnete. Polibte ji!“

„Udělejte, co si přeje,“ požádal jsem Herberta. A tak Herbert, s přátelsky znepokojeným a užaslým pohledem upřeným na mne, mu vyhověl a Provis mu vzápětí stiskl ruku a pravil: „Teď vás váže přísaha, víme? A nikdy nemusíte věřit mý přísaze, jestli tuhle Pip z vás neudělá pána!“
