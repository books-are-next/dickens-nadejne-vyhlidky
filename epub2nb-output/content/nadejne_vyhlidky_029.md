---
title: Kapitola dvacátá pátá
contentType: prose
---

Bentley Drummle, který byl takový zarputilý mrzout, že i knihu bral do ruky, jako kdyby ho byl spisovatel nějak urazil, nebral ani novou známost s rozpoložením vlídnějším. Těžkopádný v postavě, pohybech i chápání – v neživé pleti obličeje i silném nemotorném jazyku, který jako by se mu v ústech válel, stejně jako on sám se válel po pokoji – byl líný, nafoukaný, skoupý, uzavřený a podezíravý. Pocházel z bohatých rodičů kdesi v Sommersetshiru, kteří hýčkali tuto snůšku vlastností tak dlouho, až učinili objev, že je zrovna plno­letá a tupohlavá. Takto přišel Bentley Drummle k panu Pocketovi, když vzrůstem přesahoval tohoto pána o hlavu a tupostí většinu pánů o půl tuctu hlav.

Startopa zkazila slabošská matka, která ho držela doma, když už měl dávno být ve škole, ale lnul k ní oddaně a bezmezně ji zbožňoval. Měl žensky jemný obličej a byl – „jak můžete vidět, třeba jste nikdy neviděl ji,“ řekl mi Herbert – „navlas podobný své matce.“ Bylo jen přirozené, že jsem se s ním spřátelil mnohem snadněji než s Drummlem a že již hned za prvních našich večerních projížděk po řece jsme on a já veslovali domů vedle sebe a bavili se hovorem z loďky do loďky, kdežto Bentley Drummle plul vzadu za námi sám pod převislými břehy a mezi sítím. Ploužíval se vždycky podél břehu jako nějaký stísněný obojživelník, i když by ho byl proud unášel kupředu rychleji; a vždycky ho v mysli vidím, jak pluje za námi tmou nebo zahrazenou tišinou, zatímco loďky nás dvou rozrážejí odlesk západu slunce nebo měsíčního světla uprostřed řeky.

Herbert byl mým důvěrným společníkem a přítelem. Podaroval jsem ho polovičním podílem na své loďce, což bylo příčinou jeho častých docházek do Hammersmithu, a mé vlastnictví polovičního podílu na jeho bytě mě přivádělo často do Londýna. Chodívali jsme pěšky z jednoho místa na druhé ve všechny možné hodiny denní. Dodnes mám pro tu cestu zálibu (ačkoli to již není cesta tak příjemná, jako bývala tehdy), vzniklou z vnímavosti nezkušeného mládí a naděje.

Když jsem byl v rodině pana Pocketa asi měsíc nebo dva, ukázali se pan a paní Kamila. Kamila byla sestra pana Pocketa. Rovněž se ukázala Georgiana, kterou jsem viděl v domě slečny Havishamové při téže příležitosti. To byla sestřenice – svobodná žena trpící špatným trávením, která svou neúprosnost nazývala zbožností a žlučovitost láskou. Tito lidé mě nenáviděli nenávistí chtivosti a zklamání. Rozumí se samo sebou, že se ke mně v mém blahobytu lísali s nejbídnější podlostí. Vůči panu Pocketovi jakožto vzrostlému dítku bez jakéhokoli ponětí, co je v jeho vlastním zájmu, jevili touž blahosklonnou shovívavost, jakou jsem je slyšel vyjadřovat již předtím. Paní Pocketovou prostě pohrdali; připouštěli však, že ta duše ubohá zakusila v životě těžké zklamání, protože to vrhalo slabý odlesk světla i na ně.

To bylo tedy prostředí, v němž jsem se usadil a kde jsem se věnoval svému vzdělávání. Brzy jsem si osvojil nákladné návyky a začal jsem utrácet takové sumy peněz, jaké bych byl ještě před několika krátkými měsíci považoval téměř za pohádkové; ale ať v dobrém či zlém, držel jsem se svých knih. V tom nebyla jiná zásluha než to, že jsem měl dost zdravého rozumu, abych vycítil své nedostatky. Při panu Pocketovi a Herbertovi jsem pokračoval rychle – a s jedním nebo s druhým ustavičně po boku, aby mě postrčili kupředu, pokud jsem potřeboval, a odstraňovali mi z cesty překážky, byl bych musel být věru stejně velký hňup jako Drummle, kdybych byl dokázal méně.

S panem Wemmickem jsem se neviděl již kolik týdnů, když mě napadlo, abych mu napsal dopis a navrhl mu, že v určitý večer s ním půjdu k němu domů. Odpověděl mi, že mu to způsobí velké potěšení a že mě bude v šest hodin očekávat v písárně. Tam jsem tedy šel a tam jsem ho také zastihl, jak si s úderem šesté hodiny spouští klíč od nedobytné pokladny pod kabát na záda.

„Zamýšlel jste jít do Walworthu pěšky?“ zeptal se.

„Jistěže,“ přisvědčil jsem, „je-li to ovšem vhod vám.“

„Náramně vhod,“ zněla Wemmickova odpověď, „protože jsem měl celý den nohy pod stolem a docela rád si je protáhnu. A teď vám povím, pane Pipe, co jsem pro nás sehnal k večeři. Máme dušené hovězí – to je připravené podomácku,  a studené pečené kuře – to je z veřejné jídelny. Myslím, že bude měkoučké, protože majitel jídelny byl při několika našich nedávných případech porotcem a my s ním zacházeli shovívavě. Připomněl jsem mu to, když jsem to kuře kupoval, a povídám mu: ‚Vyberte nám něco pěkného, krajane, protože kdybychom si byli zamanuli držet vás na lavici porotců ještě o pár dní déle, tak jsme to mohli udělat.‘ Povídá on na to: ‚Dovolte, abych vám nejlepší kuře, co mám na krámě, věnoval darem.‘ To se ví, že jsem mu to dovolil. Do jisté míry je to ostatně majetek, a to mobilní. Doufám, že vám letitý dědoušek nebude vadit?“

Vskutku jsem myslel, že dosud mluví o kuřeti, dokud nedodal: „Protože mám doma letitého dědouška.“ Na to jsem odpověděl, jak vyžadovala zdvořilost.

„Tak vy jste ještě pořád neobědval u pana Jaggerse?“ pokračoval za chůze.

„Ještě ne.“

„Řekl mi to dnes odpoledne, když slyšel, že přijdete ke mně. Čekám, že zítra dostanete pozvání. Chystá se pozvat také vaše kamarády. Jsou tři, že?“

Ačkoli nebylo mým zvykem počítat Drummla ke svým důvěrným společníkům, odpověděl jsem: „Ano.“

„Nu, chystá se pozvat celou vaši bandu,“ – to slovo mi neznělo zrovna nejlichotivěji, „a ať vám podá, co chce, podá vám něco dobrého. Netěšte se na pestrost, ale výtečnou jakost dostanete. A v jeho domě je ještě jiná divná věc,“ pokračoval po krátké přestávce Wemmick, jako by ta poznámka následovala po známé zmínce o hospodyni, „jaktěživo nedovolí jediné dveře ani okno zastrčit na noc na závoru.“

„A to ho nikdo nevykrade?“

„To je ono!“ opáčil Wemmick. „Říká a vyhlašuje veřejně: ‚Chci vidět člověka, který okrade _mne!_‘ Pane na nebi, já ho přece neslyšel jednou, ale nejmíň stokrát, jak říká kovaným bytařům v naší přední písárně: ‚Víte, kde bydlím – nu, a jaktěživo nezastrčím jediný rýgl –, pročpak si jednou odborně nedošlápnete taky na mne? No tak, nedáte se zlákat?‘ A ani jediný ten šibeničník, pane, nenašel dost smělosti, aby to zkusil, ani pro čest, ani pro peníze.“

„To z něho mají takovou hrůzu?“ zeptal jsem se.

„Hrůzu?“ opakoval Wemmick. „To si myslím, že z něho mají hrůzu. Ale ne že by nebyl mazaný, i když je tak provokuje. Žádné stříbro, pane. Kdejaká lžička, samá alpaka.“

„To by si tedy moc nevzali,“ prohodil jsem, „i kdyby –“

„Chm! Ale moc by si vzal on,“ skočil mi Wemmick do řeči, „a oni to dobře vědí. Vzal by si jejich život a život stovky takových. Vzal by si všechno, co by mohl dostat. A je nemožné říci, co by nemohl dostat, když si to vezme do hlavy.“

Začal jsem se oddávat úvahám o velikosti svého poručníka, ale vtom Wemmick podotkl:

„A že doma nemá žádné stříbro, víte, to je jenom ta jeho přirozeně hluboká letora. Řeka má svou přirozenou hloubku a on má svou přirozenou hloubku. Podívejte se na jeho řetízek u hodinek. Ten je ovšem pravý.“

„Je velice masívní,“ řekl jsem.

„Masívní?“ opakoval Wemmick. „To si myslím. A jeho hodinky jsou zlaté repetýrky a mají bratru cenu sto liber, ani o penci míň. V tomhle městě, pane Pipe, je na sedm set zlodějů, co o těch hodinkách vědí všecičko do nejmenších podrobností – a není mezi nimi jediného muže, ženy ani dítěte, aby nepoznali i nejmenší článeček toho řetízku a aby ho nepustili z ruky, jako by byl do běla rozžhavený, kdyby se dali svést, aby se ho dotkli!“

Zpočátku podobným hovorem a později rozmluvou rázu poněkud všeobecnějšího jsme si s panem Wemmickem krátili čas i cestu, až mi dal na srozuměnou, že jsme dorazili na území Walworthu.

Ukázalo se, že to je spleť černých uliček, příkopů a drobných zahrádek a že skýtá dojem celkem nudného ústraní. Wemmickův dům byla dřevěná chaloupka uprostřed záhonků jako dlaň a štít měla vyřezávaný a omalovaný jako baterie s rozestavenými děly.

„Moje vlastní dílo,“ ohlásil Wemmick. „Vypadá pěkně?

Nadšeně jsem mu to pochválil. Myslím, že to byl nejmenší domeček, jaký jsem v životě viděl, s nejroztodivnějšími gotickými okny (převážnou většinou jen maskovanými) a s gotickými dvířky skorem tuze malými, aby se jimi dalo vejít.

„Vidíte, to je opravdová vlajková žerď,“ vykládal Wemmick, „a každou neděli na ní vztyčím opravdovou vlajku. Pak se podívejte tuhle. Když přejdu ten most, tak potom ho zdvihnu – takhle – a odříznu spojení.“

Most byla fošna a ta přetínala propast asi čtyři stopy širokou a dvě hlubokou. Byl však velmi milý pohled na to, s jakou pýchou most zdvíhal a upevňoval a jak se při té práci usmíval zálibně, a nikoli pouze mechanicky.

„Každý večer v devět hodin greenwichského času,“ vysvětloval Wemmick, „vypálí dělo ránu. Tady je, vidíte? A až ten kanón uslyšíte bouchnout, řeknete myslím, že to je pašák.“

Zmíněný hrubý kus měl stanoviště v samostatné pevnůstce, sestavené z laťového mřížoví. Před nečasem ho chránila důmyslně sestrojená stříška z dehtované plachtoviny v podobě deštníku.

„Vzadu potom,“ pokračoval Wemmick, „ne na očích, aby to nekazilo představu opevnění – protože je mou zásadou, když máte nějakou představu, tak ji uskutečnit a soustavně se jí držet – nevím, je-li to také váš názor –“

Přikývl jsem, že rozhodně.

„– tedy vzadu mám čuníka a drůbež a králíky; pak jsem si, vidíte, stloukl vlastní skleníček a pěstuju okurky – a sám u večeře posoudíte, jaký dovedu vypěstovat salát. A tak, pane,“ řekl Wemmick opět s úsměvem, ale zároveň i vážně, a pokyvoval přitom hlavou, „umíte-li si tohle hnízdečko představit ve stavu obležení, pak pokud jde o proviant, vydrželo by setzatrapeně dlouho.“

Potom mě vedl k besídce asi patnáct kroků vzdálené, k níž se však šlo pěšinkou tak důmyslně kroucenou, že trvalo nemálo dlouho, než se tam člověk dostal, a v tom zákoutí už stály připraveny naše sklenice. Punč pro nás se chladil v ozdobném jezírku, na jehož samém kraji besídka stála. Tato vodní ploška (uprostřed s ostrůvkem, který mohl dobře být tím salátem k večeři) byla kruhového tvaru a Wemmick si v ní sestrojil vodotrysk, který stříkal, uvedli-li jste v chod malinký mlýnek a vytáhli z trubičky zátku proudem tak mocným, že to člověku zmáčelo celý hřbet ruky.

„Jsem sám svůj strojník, svůj truhlář, svůj klempíř, svůj zahradník a vůbec sám svůj všeuměl,“ pravil Wemmick v odpověď na mou chválu. „Je to věru dobrá věc, to se ví. Smetá to ty newgateské pavučiny a Dědovi to dělá radost. Neměl byste nic proti tomu, kdybych vás Dědovi představil hned, že ne? Nevadilo by vám to?“

Projevil jsem ochotu, kterou jsem vskutku cítil, a vešli jsme do Hradu. Tam jsme zastihli stařičkého muže ve flanelovém kabátě, čistého, veselého, příjemného, ale skorem úplně hluchého, kterak sedí u ohně.

„Tak co, dědoušku,“ zvolal Wemmick a potřásl si s ním srdečně a čtverácky rukou, „jak se máme?“

„Dobře, Jene, dobře!“ odpověděl stařec.

„Tady je pan Pip, dědoušku,“ pravil Wemmick, „a rád bych, abyste mohl jeho jméno slyšet. Přikyvujte mu, pane Pipe; to má rád. Přikyvujte mu, prosím vás, tak často, jako mrkáte!“

„Pěkné bydlo, tuhle synovo, pane,“ křičel stařec a zatím jsem přikyvoval tak silně, jak jsem jen mohl. „Je to roztomilý koutek, pane. Tuhle zahrádku a tyhle krásné pevnostní stavby, to by si měl národ všecinko uchovat pohromadě lidu pro radost, až jednou tuhle syna nebude.“

„Jste na to pyšný, Dědo, až jste k smíchu, viďte?“ prohlásil Wemmick a se svou prkennou tváří vskutku zjihlou hleděl na starce. „Tumáte přece přikývnutí!“ a mocně kývl hlavou. „A tumáte ještě jedno!“ a přikývl mu ještě mocněji. „To se vám líbí, viďte? Jestli nejste unavený, pane Pipe – ačkoli vím, že pro cizí to je únava –, podaroval byste mu ještě jedno? Nedovedete si představit, jakou mu to udělá radost.“

Podaroval jsem mu jich tedy ještě několik a stařec byl ve skvělé náladě. Odešli jsme od něho, když se sbíral, aby šel nasypat drůbeži, a usadili jsme se v altánku k punči; tam si Wemmick zapálil dýmku a při ní mi vyprávěl, že mu trvalo hezkých pár let, než přivedl usedlost k nynějšímu vrcholu dokonalosti.

„Je to vaše vlastnictví, pane Wemmicku?“

„Ano, ano,“ přisvědčil Wemmick. „Nabyl jsem ho kousek po kousku. Je to svobodný majetek, panečku!“

„Opravdu? Doufám, že pan Jaggers to obdivuje, že?“

„Jakživ to neviděl,“ odpověděl Wemmick. „Jakživ o tom neslyšel. Jakživ neviděl dědouška. Jakživ o něm neslyšel. Ne – písárna je jedna věc a soukromý život je jiná. Jakmile vkročím do písárny, nechám Hrad za sebou, a jakmile vejdu do Hradu, nechám za sebou písárnu. Není-li vám to nepříjemné, zavážete si mě, budete-li si počínat stejně. Nepřeju si, aby se to přetřásalo u firmy.“

Samozřejmě jsem cítil, že je otázkou mé poctivosti vůči němu, abych jeho žádosti vyhověl. Poněvadž punč byl velmi chutný, seděli jsme při něm a popíjeli a povídali, až bylo skorem devět hodin. „Brzo bude čas pálit,“ připomněl tu chvíli Wemmick a odložil dýmku. „To je Dědovo největší potěšení.“

Vrátili jsme se zase do Hradu a tam jsme zastihli Dědu, jak se s dychtivýma očima věnuje rozpalování pohrabáče jakožto předběžné přípravě k výkonu onoho slavného každovečerního obřadu. Wemmick čekal s hodinkami v ruce, až nadešel okamžik, aby si od něho vzal rozžhavený pohrabáč a odebral se k baterii. Popadl jej a vyšel a zakrátko vypálil „pašák“ takovou ránu, až se křehká klícka hrádku otřásla, div se nerozpadla na kusy, a kdekterý šálek a sklenička uvnitř zazvonily. Vzápětí Děda – kterého by to bylo myslím vyhodilo z lenošky, kdyby se nebyl pevně držel opěradel – vykřikl jásavě: „Vystřelil! Já ho slyšel!“ a já na starého pána kýval tak prudce, že to věru není obrazné rčení, tvrdím-li, že jsem ho přitom už ani neviděl.

Čas mezi výstřelem a večeří věnoval Wemmick tomu, aby mi ukázal svou sbírku kuriozit. Byly to předměty povahy většinou zločinné; patřilo k nim pero, s nímž byl spáchán proslulý padělek, dvě tři význačné břitvy, pár kadeří a několik rukopisných doznání napsaných po odsouzení – kterým pan Wemmick přikládal obzvláštní cenu, že byly, abych použil jeho vlastních slov, „do jednoho samá lež prosím!“ Tyto věci ležely ladně roztroušeny mezi drobnůstkami z porcelánu a skla, rozličnými úhlednými tretami, vyrobenými majitelem toho muzea, a několika cpátky na tabák, vyřezanými Dědou. Výstavka všech těch věcí byla v oné komnatě Hradu, do níž mě pan Wemmick uvedl nejdříve a která sloužila nejenom za společný obývací pokoj, ale i za kuchyň, mohl-li jsem tak soudit z kastrolu na patce v krbu a z mosazné hrabičky nad ohništěm, určené k zavěšení vidlice na rožnění.

Přisluhovalo hezounké děvčátko, které mezi dnem pečovalo o Dědu. Když prostřelo stůl k večeři, spustil Wemmick padací most, aby jí poskytl možnost odejít, a děvčátko se na noc vzdálilo. Večeře byla znamenitá – a třebaže Hrad značně trpěl houbou, a to do té míry, že byla cítit jako plesnivé ořechy, a třebaže pašík mohl být o kus dál, byl jsem s celým pohoštěním upřímně spokojený. Nebylo ani žádné závady na malé ložničce ve věži krom toho, že mezi mnou a vlajkovou žerdí byl tak slaboučký strop, že když jsem se v posteli položil na záda, připadalo mi, jako bych měl tu tyč celou noc balancovat na čele.

Wemmick vstal ráno časně a obávám se, že jsem ho slyšel čistit moje boty. Potom se pustil do zahradničení a ze svého gotického okénka jsem ho viděl, jak naoko nechává pracovat Dědu a nesmírně oddaně mu přikyvuje. Naše snídaně byla stejně dobrá jako večeře a přesně v půl deváté jsme se vydali na cestu do Malé Britské. S každým krokem, který jsme učinili, byl Wemmick ponenáhlu stále sušší a dřevěnější a ústa se mu opět sevřela ve štěrbinu poštovní schránky. Když jsme konečně došli na místo jeho působení a on zpod límce u kabátu vytáhl svůj klíč, vypadal, že si je tak málo vědom svého panství ve Walworthu, jako by Hrad i padací most i besídka a jezírko a vodotrysk i dědoušek byli s posledním zahřměním „pašáka“ vyletěli do povětří.
