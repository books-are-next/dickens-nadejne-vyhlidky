---
title: Kapitola padesátá pátá
contentType: prose
---

<section>

Druhý den ho přivedli před policejní soud a byli by ho ihned odevzdali porotnímu soudu, nebýt toho, že bylo nutné napřed obeslat jednoho bývalého dozorce z vězeňské lodi, odkud kdysi uprchl, aby potvrdil jeho totožnost. Nikdo o ní nepochyboval; ale Compeyson, který ji hodlal přísežně dosvědčit, se převaloval mrtvý na vlnách a stalo se, že v té době v Londýně náhodou nebyl žádný vězeňský dozorce, který by mohl žádané svědectví podat. Hned ráno po nočním příjezdu jsem zašel rovnou k panu Jaggersovi do jeho soukromého bytu, abych si zajistil jeho pomoc, a pan Jaggers v zájmu vězně nechtěl nic připustit. Byla to prostě jediná možnost, neboť mi řekl, že až předvedou svědka, musí být případ v pěti minutách vyřízený a že žádná moc na světě nemůže zabránit, aby věc nedopadla v náš neprospěch.

Oznámil jsem panu Jaggersovi, že mám v úmyslu ponechat Magwitche v nevědomosti o osudu jeho jmění. Pan Jaggers mě huboval a zlobil se na mne, že jsem si je nechal „proklouznout mezi prsty“, a pravil, že musíme co nejdříve sepsat žádost a rozhodně se pokusit z něho zachránit aspoň něco. Ale netajil přede mnou, že ačkoli snad je mnoho případů, kdy soud na propadnutí jmění netrvá, v našem případě není okolností, které by jej mezi podobné případy zařadily. To jsem velmi dobře chápal. Nebyl jsem s tím psancem příbuzný ani mě s ním nepojilo žádné uznatelné pouto; před svým zatčením nepřipojil podpis k žádnému písemnému prohlášení ani pořízení v můj prospěch, a učinit něco takového nyní by bylo marné. Neměl jsem žádný nárok a s konečnou platností jsem se rozhodl, a napotom jsem už vždycky v tom rozhodnutí také vytrval, že si nebudu kalit duši beznadějnou námahou a pokusy nějaký nárok prokázat.

Jak se zdálo, byl důvod k domněnce, že utopený udavač doufal v nějakou odměnu z tohoto propadlého jmění a že nabyl jistých přesných vědomostí o Magwitchových poměrech. Když našli jeho mrtvolu, odplavenou mnoho mil od dějiště jeho smrti a tak strašlivě znetvořenou, že ji bylo možno poznat jedině podle obsahu kapes, dosud byly čitelné poznámky, složené v pouzdře, které nosil při sobě. Mezi nimi bylo jméno jednoho bankovního závodu v Novém Jižním Walesu, kde ležela určitá suma peněz, a bližší popis jistých pozemků značné hodnoty. Oba ty údaje byly také na seznamu, jejž Magwitch za pobytu ve vězení dal panu Jaggersovi jakožto soupis majetku, o kterém předpokládal, že ho zdědím. Jeho nevědomost mu nakonec posloužila, chudákovi; nikdy nezapochyboval, že by za pomoci pana Jaggerse moje dědictví nebylo úplně jisté.

Po třídenním odkladu, který si korunní prokuratura vyžádala k předvedení svědka z vězeňské lodi, se svědek skutečně dostavil a hladký případ doplnil. Odevzdali Magwitche porotnímu soudu do pořadí příštího zasedacího období, jež mělo začít za měsíc.

V této temné době mého života se jednou večer Herbert vrátil domů náramně skleslý a řekl:

„Můj milý Händle, bojím se, že vás brzy budu muset opustit.“ Protože mě na to jeho společník už připravil, byl jsem méně překvapený, než Herbert čekal.

„Připravíme se o krásnou příležitost, jestli odložím svůj odjezd do Káhiry, a strašně moc se bojím, že musím jet, Händle, zrovna když mě nejvíc potřebujete.“

„Budu vás potřebovat vždycky, Herberte, protože vás vždycky budu mít nade všechno rád – ale moje nynější potřeba není o nic naléhavější než kdy jindy.“

„Budete tak sám.“

„Nemám dost kdy na tohle myslet,“ odpověděl jsem. „Víte, že plnou délku povoleného času trávím vždycky s ním a že bych u něho byl celý den, kdybych mohl. A když od něho přijdu, víte, že jsem myšlenkami u něho.“

Hrozná situace, do které se dostal, byla pro nás oba tak děsivá, že jasnějšími slovy jsme o ní mluvit nemohli.

„Milý kamaráde,“ řekl Herbert, „nechť blízká vyhlídka na naše rozloučení – je totiž opravdu velmi blízká – mi je omluvou, že vás obtěžuju otázkou, která se týká vaší osoby. Myslel jste už na svou budoucnost?“

„Ne, protože jsem se bál na jakoukoli budoucnost pomyslet.“

„Ale vaší budoucnosti nemůžeme nedbat – a vlastně, můj milý, přemilý Händle, my jí nedbat nesmíme. Byl bych rád, kdybyste se jí teď věnoval, aspoň pokud jde o pár přátelských slov se mnou.“

„Dobrá,“ přikývl jsem.

„V té naší pobočce, Händle, potřebujeme nějakého –“

Viděl jsem, že jeho takt se vyhýbá pravému slovu, a dopověděl jsem tedy: „Nějakého písaře.“

„Nějakého písaře. A není vůbec nepravděpodobné, doufám, že by se mohl vypracovat (jako se vypracoval jeden váš známý písař) na společníka. Nuže, Händle – zkrátka, milý kamaráde, šel byste ke mně?“

Bylo něco kouzelně srdečného a půvabného v tom, jak po pronesení slov „nuže, Händle“, jako by to byl vážný začátek nějaké zlověstné obchodní preambule, náhle toho tónu zanechal, napřáhl ke mně svou poctivou ruku a promluvil jako školák.

„Hovořili jsme o tom s Klárou donekonečna, znovu a zas,“ pokračoval Herbert, „a právě dnes večer mě ta holčička drahá se slzami v očích prosila, abych vám pověděl, že kdybyste chtěl bydlet u nás, až budeme spolu, vynasnaží se prý ze všech sil, abyste byl šťastný a aby přítele svého manžela přesvědčila, že je i jejím přítelem. Vedlo by se nám tak krásně, Händle!“

Poděkoval jsem upřímně jí a poděkoval jsem upřímně jemu, ale řekl jsem, že ještě nemohu vědět určitě, půjdu-li k němu, jak mi tak laskavě nabízí. Za prvé je moje mysl prozatím tuze zaujatá, aby byla schopna ten problém jasně vnímat. Za druhé – Ano! Za druhé v mých myšlenkách váhavě dřímalo něco, co vyjde najevo téměř až na samém konci tohoto nezávažného vyprávění.

„Ale kdybyste myslel, Herberte, že byste mohl, aniž nějak uškodíte svému obchodu, nechat tuhle otázku na kratší dobu otevřenou –“

„Na jakoukoli dobu,“ zvolal Herbert. „Půl roku, rok!“

„Tak dlouho ani ne,“ řekl jsem. „Nanejvýš tak dva tři měsíce myslím.“

Herbert měl nevýslovnou radost, když jsme si na tuto úmluvu potřásli rukou, a pravil, že teď si může dodat odvahy, aby mi oznámil, že podle jeho domnění musí odjet již koncem toho týdne.

„A co Klára?“ zeptal jsem se.

„Ta holčička drahá,“ odpověděl Herbert, „setrvá oddaně u otce tak dlouho, dokud on vydrží; ale nevydrží dlouho. Paní Whimplová mi svěřila, že to s ním zaručeně jde ke konci.“

„Nechci mluvit necitelně,“ prohodil jsem, „ale nemůže udělat nic lepšího než odejít.“

„Obávám se, že tohle se musí přiznat,“ řekl Herbert, „a potom se vrátím pro svou drahou holčičku a moje drahá holčička a já zajdeme v tichosti do nejbližšího kostela. Jen pomyslete, milý Händle! Ta dušinka zlatá nepochází z žádné významné rodiny a nikdy se nepodívala do šlechtického almanachu a o svém dědečkovi nemá ani ponětí. Co to je za štěstí pro syna mé matky!“

Ještě týž týden v sobotu jsem se rozloučil s Herbertem – plným velkolepých nadějí, ale smutným a lítostivým, že mě opouští –, když už seděl na jednom z poštovních dostavníků, odjíždějících do námořního přístavu. Našel jsem si kavárnu, abych mohl Kláře napsat pár řádek a sdělit jí, že odjel a že jí po mně posílá mnoho a mnoho srdečných pozdravů, a potom jsem zamířil ke svému opuštěnému domovu – zasluhoval-li si to jméno ještě vůbec, neboť nyní to již pro mne domov nebyl a já neměl domov nikde.

Na schodech jsem se srazil s Wemmickem, který právě scházel dolů, když si předtím bez úspěchu otloukal kotníky o moje dveře. Neviděl jsem ho samotného už od tragického konce našeho pokusu o útěk, a teď přišel, co osoba soukromá a přátelská, aby mi řekl pár slov na vysvětlenou stran onoho nezdaru.

„Zemřelý Compeyson,“ začal Wemmick, „se krůček za krůčkem dostal až ke kořenům polovičky té běžné procedury zrovna vyřizované a právě z řečí některých jeho lidí, co byli v nesnázích (někteří jeho lidé byli totiž v nesnázích pořád), jsem slyšel to, co jsem slyšel. Měl jsem uši ustavičně protřepané, i když jsem dělal, že je mám zacpané, až jsem slyšel, že je pryč, a tu se mi zdálo, že by to mohla být nejvhodnější chvíle to zkusit. Teď můžu jenom soudit, že k jeho politice, jako náramně mazaného chytráka, patřilo i notoricky klamat své vlastní pomahače. Doufám, že mi to nemáte za zlé, pane Pipe? Jistě jsem se z celého srdce snažil vám posloužit.“

„To vím stejně jistě, Wemmicku, jako to můžete vědět vy, a děkuju vám co nejvřeleji za všechen váš zájem a přátelství.“

„Děkuju vám, moc a moc vám děkuju. Je to zlá věc,“ pravil Wem­mick a škrábal se na hlavě, „a ujišťuju vás, že už dlouho mě nic tak nezkříslo. Mám na zřeteli tu oběť tolika mobilního majetku. Ach, ach!“

„Já, Wemmicku, zase myslím na ubohého vlastníka toho majetku.“

„Ano, samozřejmě,“ přikývl Wemmick. „Nemůže ovšem být námitek proti tomu, že vám ho je líto, a já sám bych přidal pětilibrovou bankovku, abych ho z toho dostal. Ale mám na zřeteli především tohle. Protože zemřelý Compeyson nad ním měl tu výhodu, že předem věděl o jeho návratu, a protože si tak pevně umínil vyrovnat si s ním účty, nemyslím, že by se byl dal zachránit. Kdežto ten mobilní majetek se určitě zachránit dal. To je ten rozdíl mezi tím majetkem a vlastníkem, chápete?“

Pozval jsem Wemmicka, aby šel se mnou nahoru a posilnil se sklenkou grogu, dřív než se vydá do Walworthu. Wemmick pozvání přijal, a mezitímco popíjel svou mírnou dávku, projevil náhle značný nepokoj a bez jakéhokoli podnětu, který by k tomu vedl, se zeptal:

„Co tomu říkáte, pane Pipe, že mám v úmyslu vzít si v pondělí volno?“

„Nu, podle mého jste asi nic takového neudělal posledních dvanáct měsíců.“

„To spíš posledních dvanáct let,“ opravil mě Wemmick. „Ano. Hodlám si vzít volno. A víc než to; hodlám jít na procházku. A víc než to; hodlám vás pozvat, abyste se šel projít se mnou.“

Už jsem se chtěl omluvit, že jsem právě tu dobu špatný společník, ale Wemmick mě předešel.

„Vím o vašem zaneprázdnění,“ řekl, „a vím, že nejste ve své míře, pane Pipe. Ale kdybyste mi _mohl_ vyhovět, pokládal bych to za laskavost. Není to dlouhá procházka a je časná. Řekněme, že by vám zabrala čas (i se snídaní po cestě) od osmi do dvanácti. Nemohl byste se trošku vynasnažit a zařídit si to?“

Udělal pro mne v rozličných případech už tolik, že tohle byla velmi nepatrná maličkost, abych mu nevyhověl. Řekl jsem, že bych si to mohl zařídit – že si to zařídím –, a on měl z mého svolení takovou ukrutnou radost, že jsem měl radost sám. Na jeho výslovnou žádost jsem mu potvrdil, že v pondělí ráno v půl deváté pro něho přijdu do Hradu, a s tím jsme se do té doby rozešli.

Přesně v hodinu, kterou jsem mu potvrdil, jsem v pondělí ráno zazvonil u hradní branky a přišel mi otevřít sám Wemmick; připadalo mi, že vyhlíží upjatěji než obvykle a že má nějaký elegantnější klobouk. Uvnitř stály nachystané dvě sklenice mléka s rumem a dva suchary. Děda se asi musel vyštrachat s kuropěním, protože když jsem letmo nahlédl do hloubi jeho ložnice, všiml jsem si, že jeho postel je prázdná.

Jakmile jsme si mlékem s rumem a sucharem dodali sil a chystali se po absolvování této sportovní přípravy vyrazit na procházku, nemálo mě překvapilo, když jsem viděl, že si Wemmick bere rybářský prut a přehazuje si ho přes rameno.

„Co to, přece nejdeme na ryby!“ namítl jsem.

„Ne,“ odpověděl Wemmick, „ale já s ním rád chodím.“

Připadalo mi to divné; ale neříkal jsem nic a vydali jsme se na cestu. Kráčeli jsme směrem ke Camberwellské louce, a když jsme se octli v její blízkosti, Wemmick zničehonic zvolal:

„Podí-vejme! Tady je kostel!“

Na tom nebylo nic tuze překvapujícího; ale opět mě nemálo překvapilo, když navrhl, jako by ho k tomu ponoukl skvělý nápad: „Co kdybychom šli dovnitř?“

Šli jsme tedy dovnitř, Wemmick nechal rybářský prut v chrámové předsíni, a potom jsme se rozhlíželi po kostele. Přitom se Wemmick hrabal v kapsách u kabátu a vybaloval v nich něco z papíru.

„Podí-vejme!“ řekl. „Tady jsou rukavice! Co kdybychom si je natáhli?“

Protože ty rukavice byly bílé glazé a protože poštovní schránka se zatím roztáhla na nejdelší možnou míru, pojal jsem nyní silné podezření. V jistotu je zesílilo to, že jsem postranním vchodem spatřil vcházet Dědu, provázejícího dámu.

„Podí-vejme!“ řekl Wemmick. „Tady je slečna Skiffinsová! Co kdybychom se vzali?“

Tato rozšafná panna byla oděna jako jindy krom toho, že nyní se právě zabývala zaměňováním svých obvyklých zelených kozinkových rukavic bílými. Taktéž Děda se zaměstnával přípravou k podobné oběti na oltář Hymenův. Ale starý pán se ve snaze natáhnout si rukavice setkával s potížemi tak velkými, že Wemmick uznal za nezbytné opřít ho zády o sloup a potom si sám stoupnout za sloup a vší mocí za ně táhnout, přičemž mým úkolem bylo držet starého pána kolem pasu, aby mohl klást přiměřený a stálý odpor. Zásluhou tohoto důmyslného vynálezu jsme mu natáhli rukavice hladce jedna radost.

Potom se objevil kostelník s knězem a patřičně nás u oné osudové přepážky rozestavil. Slyšel jsem Wemmicka, jak věren svému nápadu předstírat, jako by se to všechno dělo úplně bez příprav, sám k sobě si potichu říká, když před začátkem obřadu něco vytáhl z kapsičky u vesty: „Podívejme! Tady je prsten!“

Vystupoval jsem v úloze ženichova svědka či mládence a maličká zvadlá uvaděčka do lavic v čepci měkkém jako pro miminko se tvářila, že je nejdůvěrnější přítelkyní slečny Skiffiinsové. Odpovědný úkol odevzdání nevěsty ženichovi připadl Dědovi, což vedlo k tomu, že jsme kněze neúmyslně pohoršili, a stalo se to takto. Když se ptal: „Kdo vyvdává tuto ženu za tohoto muže?“, tu starý pán, který neměl ani ponětí, ke které fázi obřadu jsme zatím dospěli, prostě stál a nejvýš líbezně se usmíval na desatero přikázání. Tu kněz opakoval ještě jednou: „KDO vyvdává tuto ženu za tohoto muže?“ A poněvadž starý pán ještě stále setrvával ve stavu svrchované úctyhodné nevědomosti, vykřikl ženich svým obvyklým hlasem: „No tak, Dědoušku, přece víte: kdo vyvdává?“ Na to Děda, dříve než řekl, že ji vyvdává on, s náramnou čiperností odpověděl synovi: „Dobře, Jene, dobře, hochu!“ Tu se pak kněz odmlčel tak zasmušile, že jsem na chviličku už měl pochybnosti, dojde-li vůbec toho dne svatební obřad svého konce.

Svého konce však došel, a když jsme vycházeli z kostela, odklopil Wemmick víko z křtitelnice a hodil do ní své bílé rukavice a víko zase přiklopil. Paní Wemmicková, pamětlivější budoucnosti, si schovala své bílé rukavičky do pompadúrky a opět si navlékla zelené.

„A _teď_, pane Pipe,“ zvolal Wemmick a vítězoslavně si hodil přes rameno rybářský prut, když jsme vyšli, „mi dovolte, abych se vás zeptal, jestli by si někdo pomyslel, že tohle je veselka!“

Snídani objednali předem v příjemné hospůdce na mírném svahu za loukou, asi tak míli cesty od kostela; a v salónku byl i stolní kulečník pro případ, že bychom si po slavnostním obřadu přáli rozptýlit myšlenky. Bylo roztomilé pozorovat, že si paní Wemmicková již neodvíjí Wemmickovu paži, když přilnula k její postavě, nýbrž jak sedí v křesle s vysokým opěradlem těsně u zdi jako nějaké violoncello v pouzdře a přijímá objetí asi stejně, jako by je přijímal onen libozvučný nástroj.

Připravili nám výbornou snídani, a když kdokoli něco na stole odmítal, Wemmick vždycky řekl: „Dodáno podle smlouvy, víme? Nic se toho nebojte!“ Připil jsem novomanželům, připil jsem Dědovi, připil jsem Hradu, při loučení jsem políbil nevěstu a snažil jsem se být tak příjemný, jak jsem dovedl.

Wemmick mě šel doprovodit až dolů ke dveřím a znovu jsem si s ním tiskl ruku a blahopřál mu.

„Děkuju vám!“ odvětil mi Wemmick a mnul si ruce. „Ta vám dovede pěstovat drůbež, to si nedovedete vůbec představit. Dostanete nějaká vajíčka a pak posoudíte sám. Jářku, pane Pipe!“ zavolal mě zpátky a potom ztlumil hlas. „Tohle je prosím venkoncem walworthská záležitost.“

„Rozumím,“ přisvědčil jsem. „V Malé Britské o tom ani slůvko.“

Wemmick přikývl. „Po tom, jak jste se podřekl onehdy, ať pan Jaggers o tomhle raděj nic neví. Mohl by si ještě myslet, že mi měkne mozek, nebo bůhvíco všechno.“

</section>
