---
title: Kapitola padesátá
contentType: prose
---

<section>

V noci mi dvakrát nebo třikrát převázali ruce a ráno pak ještě jednou. Levou ruku jsem měl silně popálenou až po loket a trochu lehčeji až k rameni; bylo to velmi bolestivé, ale plameny se již tím směrem daly a já byl vděčný, že to není horší. Pravou ruku jsem už neměl popálenou tak zle, abych nemohl vládnout prsty. Měl jsem ji samozřejmě také ovázanou, ale mnohem méně nepohodlně než levou ruku a paži; tu jsem měl v pásce, a kabát jsem proto mohl nosit jen jako pláštěnku, přehozený volně přes ramena a zapnutý u krku. Oheň mi opálil i vlasy, ale hlavu ani obličej mi nezasáhl.

Když Herbert zajel do Hammersmithu a promluvil s otcem, vrátil se hned ke mně a celý den věnoval na to, aby o mně v našem bytě pečoval. Byl ošetřovatelem k pohledání laskavým a v udaných hodinách mi snímal obvazy a namáčel je v chladivém roztoku, který měl stále nachystaný, a zase mi je přikládal s trpělivou něžností, za niž jsem mu byl hluboce vděčný.

Zpočátku, jak jsem tak ležel v klidu na pohovce, jsem shledával trýznivě obtížným, ba mohu říci nemožným, setřást dojem z té záře plamenů, z jejich prudkosti a hukotu a z toho pronikavého zápachu spáleniny. Jestliže jsem si na minutku zdříml, probudil mě křik slečny Havishamové a její úprk proti mně s celým tím vysokým sloupem ohně nad hlavou. Proti této duševní trýzni bylo mnohem horší bojovat než proti kterékoli tělesné trýzni, jíž jsem trpěl, a když to Herbert viděl, namáhal se, seč byl, aby zabavil mou pozornost.

Žádný z nás se nezmínil o loďce, ale oba jsme na ni mysleli. Jasně to prozrazovala opatrnost, s níž jsme se tomu námětu vyhýbali, jakož i naše dohoda – bez dohadování – učinit z vyhojení mých rukou, abych jich mohl opět používat, otázku tolika a tolika hodin, a nikoli tolika a tolika týdnů.

První mou otázkou, když jsem uviděl Herberta, samozřejmě bylo, je-li dole na řece všechno v pořádku. Poněvadž odpověděl kladně a s naprostou důvěrou a veselostí, nepokračovali jsme už v hovoru o tom předmětu dřív, než až se den začal sklánět. Ale pak, když mi Herbert vyměňoval obvazy spíš už ve světle ohně než ve světle zvenčí, se k němu vrátil úplně živelně.

„Včera večer, Händle, jsem dobré dvě hodiny seděl s Provisem.“

„Kde byla Klára?“

„Holčička drahá,“ řekl Herbert. „Ta běhala kvůli Brundibárovi celý večer nahoru a dolů. Věčně klepal do podlahy, jen mu zmizela z očí. Ale pochybuju, že by mohl ještě dlouho vydržet. Toho rumu a pepře – a pepře a rumu – já bych myslel, že s tím klepáním a lokáním má už skorem doklepáno.“

„Pak se vezmete, Herberte?“

„Jak jinak se můžu o to drahé dítě postarat? – Natáhněte si hezky ruku tady na ten lenoch pohovky, drahý kamaráde, a já si sednu tuhle a sundám vám obvaz tak polehoučku, že ani nebudete vědět a bude dole. Mluvil jsem o Provisovi. Víte, Händle, že to s ním jde k lepšímu?“

„Říkal jsem vám přece, když jsem ho naposled viděl, že podle mého nějak pokrotl.“

„Ano, říkal. A je to také pravda. Včera večer byl náramně sdílný a pověděl mi víc ze svého života. Pamatujete se přece, jak tady jednou uťal řeč o nějaké ženě, s kterou měl velkou svízel. – Udělal jsem vám bolest?“

Trhl jsem sebou, ale ne proto, jak se mne dotkla jeho ruka. Trhla mnou jeho slova.

„Na to jsem zapomněl, Herberte, ale když o tom teď mluvíte, tak si vzpomínám.“

„Dobře! Rozpovídal se o té době svého života, a je to věru doba stinná a drsná. Mám vám to vyprávět? Nebo by vás to zrovna tuhle chvíli rozčilovalo?“

„Vyprávějte, to se rozumí. Každé slovo.“

Herbert se nahnul, aby na mne viděl zblíž, jako by moje odpověď bývala poněkud rychlejší nebo dychtivější, než si mohl dobře vysvětlit.

„Nemáte rozpálené čelo?“ zeptal se a sáhl si.

„Vůbec ne,“ odpověděl jsem. „Vypravujte mi, co říkal Provis, milý Herberte.“

„Zdá se,“ začal Herbert, vidíte, a máme obvaz dole jedna radost a teď přijde ten chladivý – ten s vámi ze začátku škubne, milý kamaráde ubohý, viďte? Ale ve chviličce už bude příjemnější – tedy zdá se, že ta žena byla žena mladá a žena žárlivá a žena mstivá; mstivá, Händle, až do krajnosti.“

„Do jaké krajnosti?“

„Až k vraždě. – Připadá vám to moc studené tady na tom citlivém místě?“

„Ani to necítím. Jak vraždila? Koho zavraždila?“

„Nu, ten čin si možná tak docela strašlivé jméno ani nezasloužil,“ odpověděl Herbert, „ale soudili ji pro to a hájil ji pan Jaggers a sláva té obhajoby donesla jeho jméno prvně Provisovi k uším. Obětí byla jiná a silnější žena a došlo ke rvačce – v nějaké stodole. Kdo tu bitku začal nebo jak poctivě se bojovalo nebo jak nepoctivě, o tom se snad dá pochybovat; ale rozhodně se nedá pochybovat, jak to skončilo, protože oběť našli zardoušenou.“

„Shledali tu ženu vinnou?“

„Ne, osvobodili ji. – Můj ubohý Händle, dělám vám bolest!“

„Není možné být jemnější, Herberte. No? Co dál?“

„Ta osvobozená mladá žena a Provis měli spolu děcko; malé děcko, které měl Provis nesmírně rád. Právě večer před tou nocí, kdy předmět její žárlivosti skončil uškrcením, jak jsem vám povídal, se ta mladá žena na chviličku objevila před Provisem a zapřisáhla se, že to dítě (které bylo v jejích rukou) zahubí a on že je už jaktěživ neuvidí – potom zmizela. – Vida, to tedy máme tu horší ruku zase jednou pěkně pohodlně zpátky v pásce a teď nám už zbývá jenom pravá, a to je prácička mnohem snadnější. Dělá se mi to líp při tomhle světle než při silnějším, protože mám jistější ruku, když ty ubohé slité puchýře nevidím tuze zřetelně. – Neuškodilo vám to nějak na dýchání, co říkáte, milý kamaráde? Zdá se, že dýcháte nějak rychle.“

„Možná že ano, Herberte. Dodržela ta žena svou přísahu?“

„Tady přichází ta nejstinnější část Provisova života. Dodržela ji.“

„Totiž on říká, že ji dodržela.“

„Nu samozřejmě, milý kamaráde,“ opáčil Herbert překvapeným tónem a znovu se nahnul ke mně, aby si mě prohlédl zblíž. „To všechno říká on. Nemám žádný jiný pramen zpráv.“

„Ne, ovšemže ne.“

„Nu, a jestli zacházel s matkou dítěte špatně,“ pokračoval Herbert, „nebo jestli zacházel s matkou dítěte dobře, to Provis neříká. Ale sdílela s ním asi čtyři pět let toho bídného života, jak nám ho popsal tady u toho krbu, a zdá se, že se mu jí zželelo a chtěl ji ušetřit. Proto ze strachu, že by ho obeslali k přísežné výpovědi ve věci toho zahubeného dítěte a že by se tak stal příčinou její smrti, se skryl (třeba pro to dítě truchlil sebevíc), držel se ve stínu, jak tomu říká on, stranou světla a stranou procesu, kde se o něm mluvilo jenom neurčitě jako o jistém muži jménem Ábel, kvůli kterému ta žárlivost propukla. Po osvobození žena zmizela, a tak ztratil dítě i matku toho dítěte.“

„Chtěl bych se zeptat –“

„Okamžik, milý kamaráde, a hned budu hotov. Ten zloduch Compeyson, nejhorší lotr, že mu není rovno, o něm věděl, že se tenkrát držel stranou, i jaké k tomu měl důvody, a později mu tím tajemstvím samozřejmě mával nad hlavou jako bičem a nutil ho k tím větší dřině při tím menším výdělku. Včera večer se mi ujasnilo, že právě tohle tak přiostřilo osten Provisovy nenávisti.“

„Chtěl bych vědět, Herberte,“ řekl jsem, „a to podrobně, jestli vám pověděl, kdy se to stalo.“

„Podrobně? Počkejme, budu tedy vzpomínat, co povídal o tomhle. Ano, jeho slova byla: „Asi tak před dvaceti lety a skoro hned po tom, co jsem se spřáhl s Compeysonem.“ Kolik bylo vám, když jste se s ním srazil na tom vašem hřbitůvku?“

„Myslím, že mi šlo na sedmý rok.“

„Aha. Tenkrát to byly tak tři čtyři roky, co se to stalo, povídal, a vy jste mu prý připomněl tu malou holčičku tak tragicky ztracenou, která by bývala asi ve vašich letech.“

„Herberte,“ vyrazil jsem kvapně po krátké chvíli mlčení, „vidíte mě líp ve světle od okna nebo ve světle od ohně?“

„Ve světle od ohně,“ odpověděl Herbert a opět se nahnul blízko ke mně.

„Podívejte se na mne.“

„Už se na vás dívám, milý kamaráde.“

„Sáhněte si na mne.“

„Už na vás sahám, milý kamaráde.“

„Nemáte strach, že mám nějakou horečku nebo že mi včerejší nešťastná příhoda trochu pomátla myšlenky?“

„N-ne, milý kamaráde,“ řekl Herbert, když si dal chvíli na čas, aby si mě prohlédl. „Jste hodně rozčilený, ale jinak jste docela při smyslech.“

„Vím, že jsem docela při smyslech. A ten muž, kterého skrýváme dole na řece, je Estellin otec.“

</section>
