---
title: Kapitola padesátá první
contentType: prose
---

<section>

Jaký cíl jsem sledoval, když jsem se tak horlivě snažil vypátrat a prokázat Estellin původ, nemohu říci. Co nevidět se ukáže, že jsem tu otázku neměl před očima v žádné jasné podobě, dokud mi ji nepředložila hlava moudřejší než moje.

Ale když jsme s Herbertem skončili svou závažnou rozmluvu, zachvátilo mě horečné přesvědčení, že musím tu věc propátrat až ke kořenům, že ji nesmím nechat spát, nýbrž že si musím promluvit s panem Jaggersem a dopídit se čisté pravdy. Opravdu nevím, měl-li jsem pocit, že to dělám kvůli Estelle, nebo byl-li jsem rád, že mohu trochu záře oné romantické zajímavosti, která tak dlouho obklopovala mne, přenést na muže, o jehož záchranu jsem měl tak velkou starost. Tato druhá možnost se snad blíží pravdě víc.

Buď jak buď, jen stěží jsem se dal udržet, abych se do Gerrard Street nevypravil ještě ten večer. Mou nedočkavost zkrotily jedině Herbertovy rozklady, že půjdu-li, sklátí mě to pravděpodobně na lůžko a já budu k ničemu třebas právě ve chvíli, až bezpečnost našeho uprchlíka bude záviset na mně. S výhradou, znovu a znovu opakovanou, že děj se co děj, zítra pana Jaggerse vyhledat musím, jsem se konečně podrobil a uvolil se ležet v klidu a nechat si ošetřovat své zranění a zůstat doma. Druhý den časně ráno jsme vyšli společně a na rohu Giltspur Street a Smithfieldu jsem se rozloučil s Herbertem, aby si šel svou cestou do City, a já šel svou do Malé Britské.

Byla pravidelná období, kdy pan Jaggers a pan Wemmick spolu procházeli firemní účetnictví a kontrolovali doklady a uváděli všechno do pořádku. V takových dnech si brával Wemmick své knihy a papíry do páně Jaggersova pokoje a jeden z písařů z horních pater přicházel dolů do přední písárny. Když jsem toho rána na Wemmickově místě spatřil takového písaře, hned jsem věděl, co se děje; ale nijak mě nemrzelo, že zastihnu pana Jaggerse pohromadě s Wemmickem, protože tak aspoň Wemmick uslyší na vlastní uši, že nemluvím nic, co by mu mohlo uškodit.

Můj příchod s rukou v obvazu a s pláštěm volně přehozeným přes ramena byl mé věci na prospěch. Ačkoli jsem panu Jaggersovi už podal stručnou zprávu o nehodě, hned jak jsem přibyl do Londýna, přesto nyní chtěl, abych mu všechno vylíčil znovu a dopodrobna; a mimořádnost příhody způsobila, že náš hovor byl méně suchý a strohý a méně regulovaný pravidly svědeckého výslechu, než jak tomu bývalo dosud. Mezitímco jsem popisoval katastrofu, pan Jaggers stál podle svého zvyku před krbem. Wemmick se opíral zády o lenoch křesla a s rukama v kapsách kalhot a s perem zastrče­ným vodorovně do poštovní schránky hleděl upřeně na mne. Obě bestiál­ní bysty, odjakživa v mé mysli neodlučitelné od profesionál­ního jednání v písárně, vypadaly, jako by soustředěně dumaly, necítí-li jejich nos právě v tu chvíli požár.

Když jsem skončil vyprávění a oni vyčerpali své otázky, předložil jsem zmocnění od slečny Havishamové, abych přijal oněch devět set liber pro Herberta. Páně Jaggersovy oči se zatáhly poněkud hlouběji do důlků, když jsem mu destičky podal, ale vzápětí je předal Wemmickovi s příkazem, aby vyplnil šek a dal mu ho podepsat. Zatímco se toto patřičným postupem dálo, díval jsem se dál na Wemmicka, jak píše, a pan Jaggers balancoval a pohupoval se na svých vyleštěných botách a díval se dál na mne.

„Je mi líto, Pipe,“ pravil, když šek podepsal a já ho právě schovával do kapsy, „že nedělám nic _pro vás_.“

„Slečna Havishamová byla tak laskavá a ptala se mne,“ odpověděl jsem, „nemůže-li něco udělat pro mne, a já jí řekl ne.“

„Každý by měl znát svoje věci,“ pravil pan Jaggers. A já viděl, jak Wemmickovy rty kroutí slova „mobilní majetek“.

„Být vámi, já bych jí _nebyl_ řekl ne,“ pravil pan Jaggers, „ale každý člověk musí znát svoje věci nejlíp sám.“

„Věcí každého člověka,“ prohodil Wemmick dost káravě na mou adresu, „je ‚mobilní majetek‘.“

Protože jsem usoudil, že nadešel čas, abych začal hovořit o předmětu, který mi ležel na srdci, obrátil jsem se k panu Jaggersovi a řekl jsem:

„Ale o něco, pane, jsem slečnu Havishamovou přece požádal. Požádal jsem ji, aby mi podala různá vysvětlení, pokud se týká její adoptované dcery, a ona mi pověděla všechno, co věděla.“

„Skutečně?“ opáčil pan Jaggers, nahnul se kupředu, podíval se na své boty a potom se zase napřímil. „Chm! Být slečnou Havishamovou, myslím, že bych nic takového nebyl udělal. Ale ona musí znát své věci nejlíp sama.“

„Vím z historie adoptovaného dítěte slečny Havishamové víc, než z ní ví slečna Havishamová sama. Znám její matku.“

Pan Jaggers se na mne podíval téměř tázavě a opakoval:

„Matku?“

„Viděl jsem její matku v posledních třech dnech.“

„Jistě?“ pravil pan Jaggers.

„A vy rovněž, pane. A vy jste ji viděl před dobou ještě kratší.“

„Jistě?“ opakoval pan Jaggers.

„Možná, že z Estelliny historie vím i víc, než víte vy,“ řekl jsem. „Znám také jejího otce.“

Jistá pozastávka, k níž pan Jaggers dospěl ve způsobu svého chování – dovedl se příliš ovládat, než aby způsob svého chování změnil, ale nemohl se ubránit, aby v něm nedošlo k jisté nedefinovatelně pozorlivé zastávce –, mě ujistila, že neví, kdo je její otec. Na to jsem už měl silné podezření na základě Provisova údaje (jak mi ho Herbert opakoval), že se tehdy schovával, a to jsem si spojil s faktem, že sám nebyl klientem pana Jaggerse dřív, než až o nějaké čtyři roky později v době, kdy už nemohl mít žádný důvod, proč se k svému otcovství hlásit. Ale předtím jsem si nemohl být nijak jist, že pan Jaggers o Provisově vztahu vskutku neví, kdežto nyní jsem měl o tom plnou jistotu.

„Tak! Vy tedy znáte otce té mladé dámy, Pipe?“ pravil pan Jaggers.

„Ano,“ přisvědčil jsem, „a jmenuje se Provis – z Nového Jižního Walesu.“

I pan Jaggers sebou škubl, když jsem ta slova pronesl. Bylo to nejslabší škubnutí, jaké jen mohlo člověku uklouznout, co nejpečlivěji podchycené a tím rychleji zvládnuté; ale nicméně škubnutí to bylo, přestože z něho pohotově učinil část pohybu, jímž si vytáhl kapesník. Nemohu říci, jak to oznámení přijal Wemmick, protože jsem se na něho bál podívat právě v té chvíli, aby snad páně Jaggersova bystrost neobjevila, že jsme se už spolu nějak dorozumívali, aby on o tom nevěděl.

„A na základě jakých důkazů, Pipe,“ tázal se pan Jaggers velice chladně, když se s kapesníkem zastavil na půl cestě k nosu, „se Provis k tomu otcovství hlásí?“

„Nehlásí se k němu,“ odpověděl jsem, „a nikdy se k němu nehlásil a vůbec ani netuší, že jeho dcera je na světě.“

Pro jednou ten mocný kapesník selhal. Moje odpověď byla tak neočekávaná, že si pan Jaggers strčil kapesník znovu do kapsy, aniž dokončil obvyklou proceduru, založil si ruce na prsou a s přísnou pozorností, byť s tváří nehnutou, se na mne zadíval.

Tu jsem mu pověděl všechno, co jsem věděl, i jak jsem se to dověděl – s tou jedinou výhradou, že jsem ho ponechával při domněnce, že od slečny Havishamové vím i to, co jsem ve skutečnosti věděl od Wemmicka. Po té stránce jsem byl opravdu velice opatrný. Také jsem se ani nepodíval k Wemmickovi, dokud jsem nedopověděl všechno, co jsem měl na jazyku, a teprve potom, až jsem ještě nějakou chvíli mlčky čelil pohledu pana Jaggerse. Když jsem pak nakonec oči k Wemmickovi stočil, spatřil jsem, že zatím vytáhl pero z poštovní schránky a civí upřeně do stolu před sebe.

„Hmm!“ pronesl konečně pan Jaggers a zamířil k písemnostem na stole. „U které položky jste to byl, Wemmicku, když přišel pan Pip?“

Ale to jsem nemohl strpět, nechat se takto odmrštit, a proto jsem se na něho obrátil s vášnivou, téměř rozhořčenou prosbou, aby byl ke mně upřímnější a jednal se mnou víc jako muž s mužem. Připomněl jsem mu ty klamné naděje, jimž jsem propadl, délku doby, po kterou jsem v nich tonul, i objev, jejž jsem učinil – a poukázal jsem na nebezpečí, které mě tak těžce skličuje. Uvedl jsem o sobě, že jsem dozajista hoden alespoň trochy důvěry z jeho strany oplátkou za onu důvěru, kterou jsem mu právě projevil. Řekl jsem, že ho z ničeho neviním, ani ho nepodezírám, ani o něm nijak nepochybuji, že od něho však chci, aby mi potvrdil pravdu. A kdyby se mne ptal, proč to chci a proč si myslím, že na to mám nějaké právo, řekl bych mu, aťsi sám takových ubohých snů dbá sebemíň, že jsem Estellu miloval a miluji už dlouho a vroucně, a že ačkoli jsem ji ztratil a musím žít osiřelým životem opuštěnce, všechno, co se jí týká, mi je napořád bližší a dražší než cokoli jiného na světě. A když jsem viděl, že pan Jaggers stojí zcela nehnutě a mlčky a je zjevně ke všem těm úpěnlivým prosbám úplně zatvrzelý, obrátil jsem se k Wemmickovi a řekl jsem:

„Wemmicku, znám vás jako člověka něžného srdce. Viděl jsem váš roztomilý domov a vašeho starého otce i všechny ty neškodné veselé hračičky, kterými si osvěžujete všední život. A snažně vás prosím, abyste se za mne u pana Jaggerse přimluvil a vyložil mu, že uvážíme-li všechny okolnosti, měl by ke mně být otevřenější!“

Jaktěživ jsem neviděl dva muže dívat se jeden na druhého pra­podivněji, než jak se pan Jaggers a Wemmick na sebe dívali po tomto mém apelu. Ze začátku mi hlavou bleskla obava, nedostane-li Wemmick okamžitě výpověď ze zaměstnání; ale rozplynula se, když jsem viděl, jak páně Jaggersova tvář jihne v cosi, co se takřka podobá úsměvu, a Wemmick nabývá smělosti.

„Co tohle všechno znamená?“ zeptal se pan Jaggers. „Vy a starý otec, vy a milé a veselé hračičky?“

„Nu!“ opáčil Wemmick. „Když je nenosím sem, co na tom?“

„Pipe,“ pravil pan Jaggers, položil mi ruku na rameno a usmíval se nyní nepokrytě, „tenhle člověk musí být nejpotměšilejší podvodník v celém Londýně.“

„Ani pomyšlení,“ odsekl Wemmick, stále smělejší a smělejší. „Myslím, že vy jste právě takový.“

A znovu se na sebe zadívali tím předešlým prapodivným pohledem, každý zjevně dosud s podezřením, že ho druhý napaluje.

„Vy a roztomilý domov?“ pravil pan Jaggers.

„Protože nepřekáží práci v písárně,“ opáčil Wemmick, „tak budiž, proč ne. A jak se tak teď na vás dívám, pane, ani bych se nedivil, kdybyste se vy sám chystal a spekuloval, že si jednoho krásného dne zařídíte vlastní roztomilý domov, až vás všechna tahle práce omrzí.“

Pan Jaggers dvakrát třikrát rozpomínavě přikývl a povzdychl si, ano, skutečně si povzdychl.

„Pipe,“ pravil, „nebudeme mluvit o žádných ‚ubohých snech‘ – víte o takových věcech víc než já, protože máte čerstvější zkušenost po té stránce. Ale pokud jde o tu druhou věc. Předložím vám případ. Pamatujte, jen předpokládám! Nic nepřiznávám.“

Čekal, až mu potvrdím, že plně chápu: říká výslovně, že nic nepřiznává.

„Nuže, Pipe,“ pokračoval pan Jaggers, „předložme si tento případ. Předpokládejme, že nějaká žena za takových okolností, o jakých jste se zmínil, trvale schovávala své dítě a musela tento fakt prozradit svému právnímu poradci, když jí vyložil, že se zřetelem k tomu, jak zeširoka má nebo může obhajobu založit, musí nezbytně vědět, jak se věci s tím dítětem po pravdě mají. Předpokládejme, že v téže době měl z pověření nějaké výstřední bohaté dámy na starosti najít pro ni nějaké dítě, které by mohla adoptovat a vychovat.“

„Sleduju vás, pane.“

„Předpokládejme, že žil v ovzduší zla a že všechen jeho pohled na děti byl ten, že se ve velkém počtu plodí a rodí pro jistou zkázu. Předpokládejme, že často viděl děti obřadně souzené u trestního soudu, kde je v lavici obžalovaných vyzdvihovali do výše, aby je bylo vůbec vidět: předpokládejme, že namnoze viděl, že jejich údělem je uvěznění, bičování, deportace, zanedbávání, vyvržení, všestranná průprava pro ruce kata a dospívání ke zralosti pro šibenici. Předpokládejme, že měl důvod dívat se bezmála na všechny ty děti, co jich při každodenní rutině svého povolání viděl, téměř jako na potěr, z něhož se vyvinou ryby, které se jednou octnou v jeho síti – jako stvoření žalovaná, obhajovaná, braná do přísahy, proměňovaná v sirotky, tak nebo onak ďábelsky týraná.“

„Sleduju vás, pane.“

„Předpokládejme, Pipe, že v celém tom obrovském množství bylo jedno hezké malé děcko, které bylo možno zachránit; děcko, jež otec pokládal za mrtvé a po němž se neodvažoval shánět; děcko, jehož matku měl řečený právní poradce v moci takto: ‚Vím, co jste udělala a jak jste to udělala. Počínala jste si tak a tak, udělala jste to a to, abyste odvrátila podezření. Vystopoval jsem celou vaši úlohu v tom a všechno vám to zde povídám. Vzdejte se dítěte s tou výjimkou, kdyby je bylo nutno předvést, aby vás očistilo z podezření, že je předvedu. Vydejte dítě do mých rukou a já se přičiním, co mi síly stačí, abych vás z toho dostal. Jestliže se zachráníte, bude zachráněno i vaše dítě; jestliže propadnete hrdlem, bude vaše dítě zachráněno i tak.‘ Předpokládejme, že tak se to také stalo a že ženu osvobodili.“

„Plně vás chápu.“

„Ale že nic nepřiznávám?“

„Že nic nepřiznáváte,“ potvrdil jsem. A Wemmick opakoval: „Nic nepřiznáváte.“

„Předpokládejme, Pipe, že utrpení a strach před smrtí poněkud otřásly rozumem té ženy, a že když ji propustili z vazby, hrozila se běhu tohoto světa a utekla se o ochranu ke svému právnímu zástupci. Předpokládejme, že ji vzal k sobě a že její bývalou divokou vášnivost, kdykoli viděl náznak, že by mohla propuknout, pokaždé zkrotil tím, že nad ní uplatnil svou moc stejným způsobem jako tehdy prvně. Je vám tento smyšlený případ jasný?“

„Dokonale.“

„Předpokládejme, že to dítě vyrostlo a uzavřelo sňatek pro peníze. Že jeho matka dosud žije. Že jeho otec dosud žije. Že matka a otec jeden o druhém nevědí, ačkoli od sebe bydlí pouze tolik a tolik mil, sáhů, stop, chcete-li. Že to tajemství je dosud tajemstvím až na to, že jste mu na stopu přišel vy. Tento poslední předpoklad uvažte velice bedlivě.“

„Stane se.“

„A žádám Wemmicka, aby ho velice bedlivě uvážil i on.“

A Wemmick řekl: „Stane se.“

„Kvůli komu byste chtěl to tajemství prozrazovat? Kvůli otci? Myslím, že by z matky tuze velký prospěch neměl. Kvůli matce? Myslím, že spáchala-li takový čin, bude pro ni bezpečnější, zůstane-li, kde je. Kvůli dceři? Myslím, že by jí sotva posloužilo, vyhlásit pro informaci jejího manžela její původ a stáhnout ji zas do hanby, které uchází už dvacet let a které může téměř jistě ujít do konce života. Ale přičtěme ještě, dejme tomu, že jste ji miloval, Pipe, a učinil z ní předmět oněch ‚ubohých snů‘, jaké dříve nebo později mátly hlavu více mužům, než byste považoval za možné, a pak vám řeknu, že byste udělal lépe – a také mnohem raději, až byste to dobře uvážil –, kdybyste si tu ovázanou levičku usekl tou ovázanou pravičkou a potom podal sekeru tamhle Wemmickovi, aby vám ještě usekl i tu.“

Podíval jsem se na Wemmicka, jehož tvář byla velmi vážná. Vážně si položil ukazováček na rty. Já učinil totéž. Pan Jaggers učinil totéž.

„Nu a teď, Wemmicku,“ pravil potom pan Jaggers již zase se svým obvyklým chováním, „u které položky jste to byl, když přišel pan Pip?“

Chvíli jsem přihlížel, jak oba pracují, a pozoroval jsem, že se ten divný pohled, jímž se předtím navzájem měřili, nyní několikrát opakoval; tentokrát však s tím rozdílem, že se v něm u obou jevilo jakoby podezření, ne-li vědomí, že se jeden druhému ukázali v slabém a nestavovském světle. Z toho důvodu byli myslím nyní vůči sobě nesmlouvaví; pan Jaggers se choval velmi pánovitě a Wemmick umíněně prosazoval svůj názor, kdykoli se vyskytla sebemenší sporná otázka prozatím nevyřízená. Ještě nikdy jsem je neviděl tak na štíru – neboť zpravidla spolu vycházeli vskutku velice dobře.

Ale oběma přinesl šťastně úlevu nejvýš příležitý příchod Mika, onoho klienta s beranicí, který měl ve zvyku utírat si nos o rukáv a kterého jsem poznal hned první den, kdy jsem vstoupil do těchto zdí.

Toto individuum, jak se zdálo, vězelo, ať už ve vlastní osobě nebo v osobě některého člena rodiny, věčně v nesnázích (což v té místnosti znamenalo Newgate), a přišlo nyní ohlásit, že jeho nejstarší dceru sebrali pro podezření z krámské krádeže. Když sděloval tuto truchlivou zvěst Wemmickovi – při čemž pan Jaggers stál pánovitě před krbem a jednání se vůbec neúčastnil –, náhodou se Mikovi v oku zaleskla slza.

„Co to děláte?“ utrhl se na něj Wemmick s nejprudším rozhořčením. „Proč chodíte fňukat sem?“

„Já proto nepřišel, pane Wemmicku.“

„Přišel,“ štěkl Wemmick. „Co se to opovažujete? Nejste ve vhodném stavu, abyste sem chodil, když nemůžete přijít, abyste necákal jako rozskřípané pero. Co to má znamenat?“

„Člověk nemůže odolat svým citům, pane Wemmicku,“ škemral Mike.

„Čemuže?“ rozkřikl se Wemmick úplně zběsile. „Řekněte to ještě jednou!“

„Poslouchejte, přítelíčku, podívejte,“ pravil pan Jaggers, postoupil o krok kupředu a ukázal na dveře. „Kliďte se mi z písárny. Tady žádné city netrpím. Kliďte se!“

„Dobře vám tak,“ dodal Wemmick. „Kliďte se.“

A tak se tedy nešťastný Mike velmi zkroušeně vzdálil a pan Jaggers a Wemmick, mezi nimiž opět zjevně zavládla bývalá dobrá shoda, se znovu pustili do práce s tak osvěženým výrazem v tváři, jako kdyby právě byli vstali od polední přesnídávky.

</section>
