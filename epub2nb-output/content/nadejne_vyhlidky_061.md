---
contentType: prose
---

Kapitola padesátá sedmá

  

Když jsem teď zůstal odkázaný úplně sám na sebe, ohlásil jsem svůj úmysl vystěhovat se z bytu v Templu ihned, jakmile můj nájem podle nejkratší výpovědní lhůty zákonně vyprší, a mezitím dát byt do podnájmu. Okamžitě jsem do oken vyvěsil cedule, protože jsem byl zadlužený a neměl jsem už skorem vůbec žádné peníze a stav mých záležitostí mě začal vážně zneklidňovat. Měl bych spíš napsat, že by mě byl zneklidňoval, kdybych býval měl dost energie a schopnosti se soustředit, aby mi pomohly jasně si uvědomit také nějakou jinou pravdu kromě faktu, že na mne jde nějaká těžká nemoc. Nedávné vypětí sil pod tíhou starostí mi pomohlo nemoc oddálit, ale nikoli odvrátit; věděl jsem, že teď na mne přichází, a jiného jsem věděl moc málo, ba dokonce mi to bylo všechno jedno.

Několik dní jsem proležel na pohovce nebo na podlaze – kdekoli, kde jsem se náhodou právě složil – s těžkou hlavou a s bolavými údy a beze vší vůle a beze vší síly. Pak jednou nadešla noc, která se zdála strašně dlouhá a která překypovala úzkostmi a hrůzami – a když jsem se ráno pokusil v posteli posadit a přemýšlet o ní, shledal jsem, že to nedokážu.

Byl-li jsem doopravdy uprostřed noci dole na Zahradním dvoře a tápavě hledal svou loďku, o níž jsem měl za to, že tam je; při­šel-li jsem dvakrát nebo třikrát s velkou hrůzou k sobě na schodech a nevěděl, jak jsem se vůbec dostal z postele; přistihl-li jsem se skutečně, jak zažíhám lampu jat představou, že on jde po schodech vzhůru a že světla na nich pozhášel vítr; trýznil-li mě nevýslovně něčí pomatený hovor, smích a nářek a podezříval-li jsem napůl, že ty zvuky pocházejí ode mne; stála-li skutečně v tmavém koutě pokoje zavřená železná pec a nějaký hlas znovu a znovu vykřikoval, že se v ní spaluje slečna Havishamová – to byly otázky, které jsem si snažil u sebe rozhodnout a uvést do nich nějaký pořádek, když jsem toho rána ležel na posteli. Ale mezi ně a mne se navalila pára z vápenky, všechny je zamotala a právě skrze tu páru jsem nakonec spatřil dva muže, kterak na mne hledí.

„Co chcete?“ zeptal jsem se a úlekem jsem sebou škubl. „Neznám vás.“

„Jářku, pane,“ odpověděl jeden z nich, shýbl se a dotkl se mne na rameni, „je to záležitost, řekl bych, kterou asi brzy srovnáte, ale zatýkám vás.“

„Kolik dělá dluh?“

„Sto dvacet tři libry, patnáct šilinků a šest pencí. Oučet od klenotníka, myslím.“

„Co se má dít?“

„Nejlíp, kdybyste šel se mnou ke mně domů,“ pravil muž. „Vedu moc pěkný dům.“

Podnikl jsem jakýs takýs pokus vstát a obléknout se. Když jsem si uvědomil jejich přítomnost podruhé, stáli kousek stranou od postele a dívali se na mne. Já na ní ještě pořád ležel.

„Vidíte, v jakém jsem stavu,“ řekl jsem. „Šel bych s vámi, kdybych mohl; ale doopravdy vůbec nemůžu. Jestli mě odtud odvedete, myslím, že vám po cestě umřu.“

Možná že mi odpověděli nebo mi snad odporovali nebo se mě pokoušeli přemluvit k důvěře, že mi je líp, než si myslím. Protože oba visí v mé paměti pouze na této jediné teninké nitce, nevím, co dělali, kromě toho, že upustili od svého úmyslu mě odvést.

Že jsem měl horečku a lidé se mi vyhýbali, že jsem velice trpěl a často pozbýval rozumu, že čas mi připadal nekonečný, že jsem nemožné existence směšoval se svou vlastní osobou; že jsem byl cihlou v domovní zdi, a přesto žebronil, aby mě uvolnili z vratkého místa, kam mě zedníci usadili; že jsem byl ocelovým ramenem obrovského stroje, jež řinčivě kroužilo nad propastí, a přesto jsem ve své vlastní osobě úpěnlivě prosil, aby stroj zastavili a tu část, která jsem já, kladivem odmlátili; že jsem procházel těmito fázemi nemoci, to vím z vlastních vzpomínek a do jisté míry jsem věděl již i tehdy. Že jsem občas zápasil se skutečnými lidmi ve víře, že to jsou vrahové, až jsem pak najednou z ničeho nic pochopil, že mi vlastně chtějí prospět, a klesal potom vysílený do jejich náruče a nechával se od nich klidně položit, to jsem rovněž věděl již tehdy. Ale nade všechno jsem věděl, že se jeví stálý sklon u všech těch lidí – kteří, když mě nemoc držela velmi silně, předváděli všechny možné prapodivné proměny lidských tváří a zveličovali je do obrovských rozměrů –, nade všechno, pravím, jsem věděl, že u všech těch lidí se jeví prapodivný sklon dříve či později se ustálit v podobu Joeovu.

Když jsem překonal nejhorší stadium nemoci, začal jsem pozorovat, že zatímco všechny ostatní její příznaky se mění, tento jeden vytrvalý příznak se nemění. Ať se u mne vyskytl kdokoli, vždycky se ustálil v Joea. Otevřel jsem oči v noci a v lenošce u mé postele jsem viděl Joea. Otevřel jsem oči ve dne a viděl jsem, jak na okenní lavičce sedí a při otevřeném zacloněném okně si pokuřuje z dýmky zase Joe. Požádal jsem o něco k pití, abych se zchladil, a ruka, která mi to podala, byla ruka Joeova. Po napití jsem se zvrátil opět na polštář a tvář, která se tak nadějeplně a něžně na mne dívala, byla tvář Joeova.

Konečně jsem si jednoho dne dodal odvahy a zeptal jsem se: „Je to doopravdy Joe?“

A ten drahý hlas ze starého domova mi odpověděl: „Taky že je, chlapče zlatá.“

„Ach Joe, ty mi rveš srdce! Dívej se na mne hněvivě, Joe. Uhoď mě, Joe. Vyčti mi mou nevděčnost. Nebuď na mne tak hodný!“

Neboť Joe si samou radostí, že jsem ho poznal, dokonce položil hlavu vedle mne na polštář a jednou rukou mě objal kolem krku.

„Toť, můj milý Pipe, chlapče zlatá,“ zvolal Joe, „ty a já jsme přeci odjakživa kamarádi. A až ti bude dost dobře, abysme si mohli vyjet – to bude legrace!“

Po těch slovech přešel Joe k oknu a tam se zastavil zády ke mně a utíral si oči. A protože mi moje nesmírná slabost znemožňovala vstát a jít k němu, jen jsem ležel a kajícně šeptal: „Ó, Bůh mu žehnej! Ó, Bůh žehnej tomu šlechetnému křesťanskému člověku!“

Když jsem po chvíli uviděl Joea zase vedle sebe, měl červené oči; ale držel jsem ho za ruku a oba jsme se cítili šťastní.

„Jak dlouho, drahý Joe?“

„Čímžto jako chceš říct, Pipe, jak dlouho že tě už jako drží ta tvoje nemoc, chlapče milá zlatá, ne?“

„Ano, Joe.“

„Máme zrovinka konec máje, Pipe. Zítra je prvního června.“

„A tys celou tu dobu byl tady, drahý Joe?“

„No, bezmála celou, chlapče zlatá. Inu, jak jsem povídal Biddy, když nám dopisem přišla vědomost, že tě stihla nemoc, cožto nám jako přinesl poselák, a že býval dřív svobodný a teď je ženatý, to se ví, málo platu na tolik chození a co prodře podrážek, jenže on – nebyl nikdá po bohatství žhavý a stav manželský mu byl tak drahý –“

„To je radost tě poslouchat, Joe! Ale že ti skáču do řeči – cos to povídal Biddy?“

„Cožto tedy jako bylo,“ pokračoval Joe, „že jako ty jsi třeba mezi cizíma, a když jako ty a já jsme odjakživa takoví kamarádi, že jako návštěva v takové chvíli by se třeba nemusela ukázat zrovna nepřijatelná. A Biddy, ta povídá: ‚Jeďte k němu a neztrácejte čas.‘ Tak,“ shrnul Joe na závěr se svým uvážlivým výrazem, „to Biddy povídala. ‚Jeďte k němu,‘ povídá Biddy, ‚a neztrácejte čas.‘ Zkrátka, jako že bych tě ani moc nežulil,“ dodal Joe po krátkém vážném přemýšlení, „kdybych ti to podal, že jako co ta naše mladá povídala, bylo ‚neztrácejte ani minutku času‘.“

Tady Joe náhle utrhl řeč a oznámil mi, že se na mne má mluvit v míře co nejmenší a že mám v udaných častých lhůtách přijímat malé dávky potravy, ať už na ni mám chuť nebo ne, a že se musím podrobit všem jeho příkazům. A tak jsem mu jen políbil ruku a zůstal klidné ležet, zatímco on přistoupil ke spisování dopisu pro Biddy i se srdečnými pozdravy ode mne.

Biddy zřejmě naučila Joea psát. Jak jsem tak ležel v posteli a díval se na něho, tu mi při mé slabosti pohled na pýchu, s jakou se do toho dopisu pouštěl, znovu do očí vehnal slzy radosti. Mou postel, zbavenou všech záclon, přenesli i se mnou do obývacího pokoje, jakožto nejvzdušnějšího a největšího, a odstranili koberec a nepřetržitě se starali, aby v pokoji bylo ve dne v noci svěže a zdrávo.

Právě u mého psacího stolku, odstrčeného do kouta a zastaveného lahvičkami, nyní Joe usedl ke svému veledílu, když si napřed vybral pero z tácku, jako by to byla truhla s velkými nástroji, a vykasal si rukávy, jako by se chystal rozhánět nějakým sochorem nebo perlíkem. Pro Joea bylo nezbytné opřít se levým loktem těžce o stůl a pravou nohu natáhnout co nejvíc dozadu, dřív než mohl začít, a když už začal, maloval každý tah dolů tak pomalu, že za tu dobu mohl udělat čáru šest stop dlouhou, kdežto při každém tahu nahoru jsem slyšel jeho pero úžasně skřípat. Měl zvláštní představu, že kalamář je na té straně od něho, kde nebyl, a ustavičně namáčel pero do prázdna, a jak se zdálo, výsledek ho docela uspokojoval. Chvílemi škobrtl o nějakou pravopisnou překážku, ale celkem vzato si vedl vskutku velice dobře, a když přičinil svůj podpis a konečnou kaňku přenesl oběma ukazováčky z papíru na temeno hlavy, vstal a obcházel kolem stolu a s bezmezným uspokojením zkoumal z různých zorných úhlů výsledek svého úsilí, jak tak ležel před ním na stole.

Abych Joea neznepokojoval tím, že bych tuze mnoho mluvil, i kdybych vůbec byl mohl mnoho mluvit, odložil jsem pozeptání po slečně Havishamové až na druhý den. Když jsem se ho pak zeptal, uzdravila-li se, zavrtěl hlavou.

„Je mrtvá, Joe?“

„Inu, víš, chlapče zlatá,“ řekl Joe jakýmsi odmítavým tónem a jako by chtěl k věci dospět pomaličku, „já bych nešel tak daleko, abych to jako přivedl takhle, anžto to povídá moc, ale není –“

„Naživu, Joe?“

„To je tomu už krapet blíž,“ potvrdil Joe. „Není naživu.“

„Loučila se dlouho, Joe?“

„Po tom, co ses rozstonal, tak skorem asi tolik, co by se snad řeklo (kdyby jeden musel) tak tejden,“ pravil Joe dosud s odhodláním dospět kvůli mně ke všemu pomaličku.

„Neslyšel jsi, milý Joe, co bude s jejím majetkem?“

„Inu, chlapče zlatá,“ odpověděl Joe, „jak to vypadá, největší část z něho poručila, čímžto jako chci říct, nepřevoditelně připsala slečně Estelle. Ale asi den dva před tou neblahou událostí napsala vlastní rukou krátkou klauzúru a v ní odkázala čisté čtyři tisíce panu Matyáši Pocketovi. A proč jako že především myslíš, Pipe, že ty čisté čtyři tisíce odkázala jemu? ‚Na základě Pipova vylíčení tohoto řečeného Matyáše.‘ To jsem se dověděl od Biddy, která slyšela, co v tom stálo,“ řekl Joe a opakoval onen právnický obrat, jako by mu to dělalo nesmírně dobře, „‚vylíčení tohoto řečeného Matyáše‘. A čisté čtyři tisíce, Pipe!“

Jaktěživ jsem nepřišel na to, od koho Joe získal znalost toho konvenčního vzhledu oněch čtyř tisíc liber, ale zdálo se, že v jeho očích tu peněžní částku zvětšoval, a se zjevným požitkem nedal jinak, než že jsou čisté!

Tato novina mi způsobila velkou radost, protože dovršovala jediný dobrý čin, jaký jsem kdy vykonal. Zeptal jsem se Joea, neslyšel-li, zda pamatovala nějakým odkazem také na jiné příbuzné.

„Slečna Sára,“ řekl Joe, „ta dostala roční pensum pětadvacet liber, aby si měla zač kupovat pilulky, anžto trpí na žluč. Slečna Georgiana, ta dostala dvacet liber na ruku. Paní – jakpak se jmenuje to polní kvítí, ten plevel, chlapče zlatá? Ka –?“

„Kamejka?“ odpověděl jsem s podivem, proč to jen může chtít vědět.

Joe přikývl. „Paní Kamejka,“ z čehož jsem okamžitě uhádl, že myslí paní Kamilu, „ta dostala pět liber, aby si mohla koupit noční knůtky, prý na pozdvižení nálady, když se v noci probudí.“

Přesnost údajů tohoto výčtu byla pro mne sdostatek očividná, aby mi dodala opravdovou důvěru v Joeovy informace. „A níčko,“ pravil Joe, „ještě nejsi dost při síle, chlapče zlatá, abys mohl dneska snést víc, leda tak jednou nabrat na přidánek. Starý Orlick se vlámal do jednoho soukromého domu.“

„Ke komu?“ zeptal jsem se.

„Ne že bych to nepřiznal, jeho chování je samá chvástavost, to je pravda,“ odpověděl Joe jaksi na omluvu, „ale co je to platné, pro Angličana je jeho dům jeho hrad, a do hradu se nesmí nikdo vlámat, leda když je vojna. Ať venkoncem člověk chybující, v srdci obchodník byl zrnem, pící.“

„Ten dům, co vyloupil, byl tedy Pumblechookův?“

„To je ono, Pipe,“ potvrdil Joe, „a sebrali mu šuplíček s penězma, a sebrali mu kasu, a vypili mu víno, a vyjedli mu špajzku, a nafackovali mu, a kroutili mu nos, a přivázali ho k sloupku postele, a přidali mu ještě pětadvacet, a zacpali mu vyřídilku paklíčkama kvetoucích jednoletek, aby nemohl křičet. Ale poznal Orlicka a Orlick teď sedí v okresním vězení.“

Takovými náběhy jsme se postupně dostali k plynulému hovoru. Nabýval jsem síly pomalu, ale pomalu a jistě mi ubývalo slabosti a Joe zůstával u mne a já si představoval, že jsem zase ten malý Pip.

Neboť Joeova něžnost byla v tak nádherném poměru k mé potřebě, že jsem v jeho rukou byl jako dítě. Sedal u mne a povídal si se mnou se starou důvěrností a se starou prostotou a se starým nevtíravým ochráncovstvím, takže jsem málem věřil, že celý můj život od časů v naší staré kuchyni byl pouze jednou z duševních trýzní mé horečky, která je teď tatam. Dělal pro mne všechno kromě domácích prací, na které zjednal velice slušnou ženu, když předtím ihned po svém příchodu vyplatil mou posluhovačku. „Čímžto tě jako ujišťuju, Pipe,“ říkával často na vysvětlenou, že si to dovolil, „že jsem ji jako načapal, jak načíná hostinskou postel jak soudek piva a stáčí z ní peří do kbelíka, aby ho prodala. Příště by byla načala i tuhle tvou a stočila si ji i s tebou, jak jsi na ní ležel, a potom by byla v polívkové míse a v truhlíkách na zeleninu pomaličku odnosila uhlí a v tvých holínkách všechno víno a truňk.“

Těšili jsme se na den, až si budu moci vyjet, jako jsme se kdysi dávno těšívali na první den mého učňovství. A když ten den přišel a otevřený kočár se vecpal do úzké Templové uličky, Joe mě zabalil, vzal mě na lokty, snesl mě dolů k němu a posadil mě do vozu, jako kdybych doposud byl ono malé bezmocné stvoření, jemuž v takové hojnosti rozdával bohatství své ušlechtilé povahy.

A Joe si nasedl vedle mne a odjeli jsme spolu ven do kraje, kde na stromech i na trávě už bujela zeleň léta a líbezné letní vůně sytily všechen vzduch. Ten den byla náhodou neděle, a když jsem se rozhlédl po vší té půvabnosti kolem sebe a pomyslel si, jak se rozrůstala a měnila a jak se dnem i nocí, pod sluncem i pod hvězdami ty drobné plané kvítky rozvíjely a hlásky ptáčků sílily, zatímco já ubožák ležel v horečce a rozpálený se zmítal na posteli, tu již pouhá vzpomínka na to, jak jsem se tam v horečce zmítal, působila na můj blažený klid jako rušivá sprcha. Ale když jsem uslyšel nedělní zvony a rozhlížel se po vší té rozestřené kráse trochu déle, pocítil jsem, že nejsem ani zdaleka dost vděčný – že i na to jsem ještě stále tuze slabý –, a položil jsem si hlavu Joeovi na rameno, jako jsem si ji kdysi před dávnými lety pokládal, když mě vzal na jarmark nebo kam jinam a dojmy byly na moje dětské smysly příliš silné.

Po nějaké chvíli jsem nabyl větší klid a povídali jsme si, jako jsme si povídávali, když jsme kdysi spolu lehávali v trávě u staré baterie. Joe se nezměnil ani v nejmenším. Přesně takový, jaký býval v mých očích tehdy, byl v mých očích doposud; právě tak prostě věrný, právě tak prostě poctivý.

Když jsem se vrátil zase domů a on mě vyzdvihl z vozu a nesl mě – tak lehce! – přes dvůr a po schodech nahoru, připomněl jsem si onen událostmi nabitý Boží hod vánoční, kdy mě nesl přes blata. Až do té chvíle jsme o změnu mého osudu ještě ani nezavadili, ba ani jsem nevěděl, jak dalece je obeznámený s mou historií z poslední doby. Tak málo jsem si nyní důvěřoval a tolik důvěry jsem skládal v něj, že jsem se nemohl jasně rozhodnout, mám-li o tom začít, když o tom nezačíná on sám.

„Slyšel jsi už, Joe,“ zeptal jsem se ho ten večer po další úvaze, když si u okna pokuřoval z dýmky, „kdo byl můj dobrodinec?“

„Já slyšel, chlapče zlatá,“ odpověděl mi na to Joe, „že to jako nebyla slečna Havishamová.“

„Slyšel jsi, kdo to byl, Joe?“

„Inu! Já slyšel, Pipe, že to jako byla osoba, co poslala tu osobu, co ti u Veselých bárkařů dala ty bankocetle.“

„Tak jest.“

„Napodiv!“ prohodil Joe nejklidnějším tónem na světě.

„Slyšel jsi, že je po smrti, Joe?“ zeptal jsem se po chvilce s rostoucí ostýchavostí.

„Který? Ten, co poslal ty bankocetle, Pipe?“

„Ano.“

„Myslím,“ odpověděl Joe po dlouhém přemítání a díval se přitom poněkud uhýbavě na okenní lavici, „že jsem doopravdy slyšel, že jako _je_ tohle nebo ono tak všeobecně v tomhle smyslu.“

„Slyšel jsi něco o jeho poměrech, Joe?“

„Nic podrobně, Pipe.“

„Kdybys to chtěl slyšet, Joe,“ začínal jsem už, když vtom Joe vstal a přistoupil k mé pohovce.

„Heleďse, chlapče zlatá,“ pravil a sklonil se nade mne. „Odjakživa nejlepší kamarádi – nemám pravdu, Pipe?“

Styděl jsem se mu odpovědět.

„No vida, teda dobrá,“ řekl Joe, jako bych _byl_ odpověděl, „to je v pořádku, v tom jsme teda jako zajedno. Načpak teda rozbírat věci, chlapče zlatá, co jako mezi dvěma takovýma musejí být vždycky zbytečnost? Mezi dvěma takovýma je přece věcích habaděj i bez těchhle zbytečností. Bože! Když si jeden vzpomene na chuděru tvou sestru a na toho jejího rapla! A nepamatuješ se na vochli?“

„Věru, že pamatuju, Joe.“

„Tak heleďse, chlapče zlatá,“ pokračoval Joe. „Já dělal, co jsem mohl, abych udržel tebe a vochli od sebe, ale moje moc jako nestačila vždycky plně na to, co bych byl rád. Anžto když si chuděra tvoje sestra zamanula se do tebe jako obout,“ hovořil Joe svým oblíbeným dovozujícím způsobem, „tak nešlo ani tolik o to, že se obula taky do mě, když jsem se jí opřel, ale že se jako potom za to do tebe obula tím hůř. To jsem pozoroval. Tady nejde o to, že chňapnout člověka za šístky, ani párkrát s člověkem zacloumat (to přece bylo tvé sestře od srdce přáno) by jako mohlo člověka odradit, aby chránil malé dítě před trestem. Ale když to malé dítě má to chňapnutí do šístek nebo takové zacloumání odnést tím hůř, tak se ten člověk samosebou jako sebere a řekne si: ‚K jakému to slouží dobru, co děláš? To ti přiznám, že vidím to zlo,‘ říká si člověk, ‚ale dobrého v tom nevidím nic. Proto vás vyzývám, pane, abyste mi na to dobro poukázal‘.“

„Říká si člověk?“ prohodil jsem, protože Joe ode mne očekával, až promluvím.

„Říká si člověk,“ potvrdil Joe. „A má jako pravdu, ten člověk?“

„Ten má vždycky pravdu, drahý Joe.“

„Jářku, chlapče zlatá,“ hovořil Joe dál, „pak se teda drž vlastních slov. Jestli jako má vždycky pravdu (což jako že obyčejně spíš nemá), tak má pravdu, i když říká tohle: – Dejme tomu, že sis někdy nějakou maličkost nechával pro sebe, když jsi ještě byl malé dítě, tak sis to nechával pro sebe hlavně proto, že jsi jako věděl, že moc J. Gargeryho udržet tebe a vochli od sebe nestačí plně na to, co by rád. Proto jako mezi dvěma takovýma na to už víc nemysli a nebudeme taky mezi sebou v řeči narážet na žádné zbytečnosti. Biddy si se mnou dala strašnou práci, než jsem odjel (anžto já jsem ukrutně hloupý), že bych se jako na to měl dívat v tomhle světle, a až to jako budu v tomhle světle vidět, abych to taky jako dovedl určitě tak vyjádřit. Cožto obojí když se stalo,“ pravil Joe logičností svého výkladu přímo okouzlený, „níčko ti teda tohle tvůj věrný přítel jako říká. Totiž. Nesmíš to přepínat, chlapče zlatá, ale musíš níčko sníst svou večeři a napít se a potom se musíš nechat pěkně uložit do kanafasu.“

Šetrnost, s níž Joe odsunul stranou tento námět, i jemný takt a dobrota, s nimiž ho Biddy – která mě svým ženským bystrozrakem prohlédla tak brzy – na to připravila, učinily na mou mysl hluboký dojem. Ale věděl-li Joe, jak jsem chudý a jak se mé nadějné vyhlídky všechny rozplynuly jako mlha na našich rodných blatech před sluncem, to jsem z toho vyrozumět nemohl.

Jiná věc, které jsem u Joea nerozuměl, když se prvně začala projevovat, ale k jejímuž smutnému pochopení jsem brzy dospěl, byla tato: Jak jsem pomaličku přibíral sil a zdraví, Joe se ke mně choval stále méně nenuceně. Dokud jsem byl slabý a úplně na něm závislý, zapadl ten zlatý člověk docela samozřejmě do svého starého způsobu řeči a nazýval mě starými jmény, tím drahým „Pipe milá, chlapče zlatá“, jež teď zněly mým uším jako hudba. I já zapadl do starých způsobů, až příliš šťastný a vděčný, že mi to dovoluje. Ale třebaže já se jich držel vytrvale, Joe v nich začal neznatelně polevovat; a ačkoli jsem se tomu zprvu divil, brzy jsem začal chápat, že příčina toho vězí ve mně a všechna vina za to spočívá na mně.

Ach! Neposkytl jsem snad Joeovi ještě žádný důvod, aby pochyboval o mé stálosti a myslel si, že k němu ochladnu, až se mi dobře povede, a zavrhnu ho? Neposkytl jsem snad Joeovu nevinnému srdci ještě žádný důvod, aby instinktivně vycítil, že čím víc budu sílit, tím víc bude jeho vliv na mne slábnout, a že tedy udělá líp, jestliže ho včas uvolní a nechá mě jít dřív, než se odpoutám sám?

První jsem na něm zpozoroval tuto změnu velmi zřetelně, když jsem si, podepřen o Joeovu paži, snad potřetí nebo počtvrté vyšel na procházku do Tempelské zahrady. Seděli jsme na jasném teplém sluníčku, dívali jsme se na řeku, a když jsme vstali, náhodou jsem řekl:

„Podívej, Joe! Už dokážu jít docela pevně. Teď uvidíš, jak dojdu zpátky sám.“

„Což abys to jako nepřepínal, Pipe,“ podotkl Joe, „ale budu moc rád, když uvidím, že to svedete, pane.“

Poslední dvě slova mě ranila; ale jak jsem mu mohl něco vyčítat! Nedošel jsem dál než k zahradní bráně a tam jsem se potom stavěl slabší, než jsem byl, a požádal jsem Joea, abych se o něj směl opřít. Joe mi nabídl rámě, ale byl zamyšlený.

Pokud jde o mne, i já byl zamyšlený – neboť otázka, jak nejlépe zarazit tuto stále rostoucí změnu u Joea, byla pro mé kajícné myšlenky těžkým problémem. Že jsem se styděl přesně mu vylíčit, jak si vlastně stojím a do čeho jsem až spadl, to se nijak nesnažím skrývat; doufám však, že můj ostych nebyl úplně zavrženíhodný. Věděl jsem, že by mi chtěl pomoci ze svých nepatrných úspor, ale věděl jsem také, že by mi neměl pomáhat a já že to nesmím dopustit.

Byl to rozjímavý večer pro nás oba. Ale než jsme šli spát, byl jsem již rozhodnutý, že počkám přes zítřek (protože zítřek byla neděle) a že svou novou cestu nastoupím s novým týdnem. V pondělí ráno si s Joem o té změně promluvím, odložím tuto poslední stopu zdrženlivosti, povím mu, co zamýšlím (to až za druhé, neboť k tomu jsem ještě nedospěl) a proč jsem se neodhodlal odjet za Herbertem, a tak bude ta změna navždycky pochována. Když jsem vyjasnil čelo já, vyjasnil čelo i Joe, a zdálo se, jako by jakýmsi záhadným souzvukem byl došel k rozhodnutí i on.

V neděli jsme měli klidný den a vyjeli jsme si na venkov a pak jsme se procházeli v polích.

„Cítím vděčnost, že jsem byl nemocný, Joe,“ řekl jsem.

„Můj Pipe milá, chlapče zlatá, už jste skorem zase jako rybička, pane.“

„Byl to pro mne pamětihodný čas, Joe.“

„Zrovinka tak pro mě, pane,“ odvětil Joe.

„Prožili jsme spolu čas, Joe, že na něj nemůžu nikdy zapomenout. Vím, byly kdysi dny, že jsem na ně potom na chvíli zapomněl; ale na tyhle nezapomenu nadosmrti.“

„Pipe,“ řekl Joe, jako by trochu uspěchaný a znepokojený, „užili jsme si legraci. A, drahý pane, co bylo mezi náma – to bylo.“

Večer, když jsem si už lehl do postele, přišel Joe ke mně do pokoje, jak dělával po celou dobu, co jsem se zotavoval. Zeptal se mne, cítím-li se určitě stejně dobře, jako jsem se cítil ráno.

„Ano, milý Joe, úplně dobře.“

„A cítíš se pořád silnější a silnější, chlapče zlatá?“

„Ano, milý Joe, den ze dne.“

Joe mě popleskal svou velkou dobráckou rukou přes pokrývku na rameno a hlasem, který mi připadal jaksi chraptivý, řekl: „Dobrou noc!“

Když jsem ráno vstal, osvěžený a opět silnější, překypoval jsem rozhodností bez meškání Joeovi všechno povědět. Povím mu to ještě před snídaní! Ihned se obléknu a zajdu k němu do pokoje a překvapím ho – byl to totiž první den, kdy jsem vstal časně. Šel jsem do jeho pokoje, a Joe tam nebyl. Nejenomže tam nebyl, ale byl pryč i jeho kufřík.

Pospíchal jsem tedy ke stolu, kde jsme snídali, a na něm jsem našel dopis. Jeho krátký obsah zněl takto:

Nerad bych obtěžoval a tak jsem odjel, ančto jsi už zase zdravý, Pipe milá, a bude ti líp bez

_Joea._

Douška. Vždycky nejlepší kamarádi.

Jako přílohu jsem v dopise našel stvrzenku na dlužné peníze i výlohy, pro které mě zatkli. Až do toho okamžiku jsem se jalově domníval, že můj věřitel stáhl žalobu nebo odložil vymáhání, dokud se úplně neuzdravím. Ani ve snu mě nenapadlo, že by ten dluh byl zaplatil Joe; ale Joe ho zaplatil a stvrzenka zněla na jeho jméno.

Co mi nyní zbývalo jiného než rozjet se za ním do té milé staré kovárny a tam se se vším vypořádat, tam mu všechno o sobě řádně vypovědět a kajícně si mu požalovat, a tam ulehčit svému srdci i mysli od toho vyhrazeného _Za druhé_, jež počalo v mých myšlenkách zapouštět kořínky jako cosi matného a dozrálo potom v pevný úmysl?

A ten úmysl byl, že půjdu k Biddy, že jí ukážu, jak se vracím pokořený a kající, že jí vypovím, jak jsem ztratil všechno, v co jsem kdysi doufal, že jí připomenu naši dávnou důvěrnost za mých prvních nešťastných dnů. A potom že jí řeknu: „Myslím, Biddy, že jsi mě kdysi měla hodně ráda, zrovna tehdy, když mému pobloudilému srdci, třebaže se právě zatoulalo od tebe, bylo u tebe pokojněji a líp, než jak mu kdy bylo od těch časů. Jestli mě můžeš mít ještě jednou jen zpolovice tak ráda, jestli mě můžeš brát i se všemi mými chybami a zklamáními, za které nesu vinu, jestli mě můžeš přijmout jako dítě hodné odpuštění (a opravdu, Biddy, právě tolik jsem lítostivý a právě tolik mám zapotřebí chlácholivý hlas a konejšivou ruku), pak doufám, že jsem teď maličko hodnější, než jsem býval – ne mnoho, ale maličko. A Biddy, bude úplně na tobě, abys řekla, jestli mám jít pracovat do kovárny s Joem, nebo jestli se mám pokusit o jakékoli jiné zaměstnání tady u nás v zemi, nebo jestli spolu odjedeme do dalekého kraje, kde na mne čeká pěkná příležitost, kterou jsem prozatím odložil, když mi ji nabídli, dokud nebudu znát tvou odpověď. A teď, drahá Biddy, jestli mi můžeš říci, že půjdeš světem se mnou, určitě z něho uděláš lepší svět pro mne a ze mne lepšího člověka pro něj a já se ze všech sil vynasnažím udělat z něho lepší svět pro tebe.“

Takový byl můj úmysl. Vyhradil jsem svému zotavování ještě další tři dny a potom jsem se rozjel do starého domova, abych to uvedl ve skutek. A jak jsem pořídil, to je všechno, co mi zbývá vypovědět.
