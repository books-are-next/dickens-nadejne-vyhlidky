---
title: Kapitola padesátá devátá
contentType: prose
---

  

Po jedenáct let jsem nespatřil Joea ani Biddy tělesným zrakem – třebaže moje obraznost je na Východě vídala oba často –, až jsem jednoho prosincového večera, hodinu nebo dvě po setmění, položil zlehka ruku na kliku našich starých kuchyňských dveří. Stiskl jsem ji tak zlehka, že mě nikdo neslyšel, a já nahlédl dovnitř, aniž mě kdo spatřil. Tam na starém místě u světla kuchyňského krbu, stejně svěží a stejně silný jako kdy předtím, ač trochu prošedivělý, seděl Joe a pokuřoval si z dýmky; a vedle, zahrazeno v koutku Joeovou nohou, sedělo na mé vlastní stoličce a dívalo se do ohně – opět moje Já!

„Dali jsme mu jméno Pip pro památku na tebe, chlapče milá zlatá,“ řekl Joe celý rozradostněný, když jsem si vzal jinou stoličku a přisedl si k dítěti (ale vlasy jsem mu necuchal), „a doufali jsme, že možná poroste trošku do tvé podoby, a myslíme, že jako jo.“

Já si to myslel také a druhý den ráno jsem ho vzal s sebou na procházku a ohromně jsme si povídali, protože jsme si navzájem báječně rozuměli. A zavedl jsem ho i na hřbitov a posadil jsem ho tam na jistý náhrobek a on mi z toho vyvýšeného místa ukazoval, který náhrobní kámen je zasvěcený památce Filipa Pirripa, druhdy farníka zdejší obce, a rovněž Georgiany, manželky výše uvedeného.

„Biddy,“ řekl jsem, když jsem si s ní po obědě povídal a její malá holčička jí spala na klíně, „musíš mi co nejdřív Pipa dát, nebo mi ho v každém případě aspoň půjčit.“

„Ne, ne,“ odpověděla Biddy jemně. „Musíš se oženit.“

„To Herbert a Klára říkají také, ale já se myslím už neožením, Biddy. Tak jsem už zakotvil v jejich rodině, že to vůbec nevypadá pravděpodobné. Jsem už hotový starý mládenec.“

Biddy se podívala na děťátko v klíně a zdvihla si jeho ručku ke rtům a potom svou dobrou mateřskou ruku, jíž se té ručky dotkla, vložila do mé. V tom úkonu i v lehkém tlaku Biddyina snubního prstenu bylo něco, co v sobě mělo velmi hezký výmluvný význam.

„Drahý Pipe,“ zeptala se Biddy, „víš jistě, že se netrápíš pro ni?“

„Ach kde – myslím, že ne, Biddy.“

„Pověz mi to pro naše staré přátelství. Zapomněl jsi na ni už docela?“

„Drahá moje Biddy, nezapomněl jsem na nic v životě, co v něm kdy zaujímalo přední místo, a málo z toho, co v něm kdy vůbec zaujímalo jakékoli místo. Ale ten ubohý sen, jak jsem tomu kdysi říkal, se už docela rozplynul, Biddy, docela rozplynul!“

Přesto jsem věděl, zatímco jsem ta slova pronášel, že v skrytu chovám úmysl jít se toho večera znovu podívat na starý dům a jeho okolí – sám a kvůli ní. Ano, právě tak. Kvůli Estelle.

Slyšel jsem již o ní, že vede krajně nešťastný život a že ho tráví v odloučení od svého manžela, který s ní zacházel velmi krutě a který získal úplnou proslulost jako snůška vší pýchy, lakotnosti, hrubosti a nízkosti. A slyšel jsem také o smrti jejího manžela následkem úrazu, který si sám zavinil týráním koně. K tomuto jejímu vysvobození došlo asi před dvěma roky; co já věděl, provdala se zatím třebas znovu.

Časná hodina oběda v Joeově domácnosti mi ponechávala nad­bytek času, abych stačil dojít na to staré místo před setměním a nemusel kvůli tomu chvátat s rozprávkou s Biddy. Ale jak jsem se tak cestou loudal, abych se vynadíval na staré známé věci a přemítal o starých časech, den se už docela schýlil, než jsem na místo došel.

Nestál tam už žádný dům, žádný pivovar, vůbec žádná budova, zbývala pouze zeď staré zahrady. Vyklizené zbořeniště obehnali prkennou ohradou, a když jsem se přes ni podíval, viděl jsem, že některé šlahouny starého břečťanu znovu zapustily kořínky a zelenají se na nízkých klidných hromádkách suti. Protože dvířka v ohradě byla pootevřená, strčil jsem do nich a vešel jsem.

V podvečer se snesl závoj studené stříbřité mlhy a měsíc se dosud nevyhoupl, aby ji rozptýlil. Ale nad mlhou svítily hvězdy a měsíc byl již pod obzorem a večer nebyl tmavý. Ještě jsem rozeznával všechna místa, kde stávaly jednotlivé části starého domu a kde stával pivovar a kde bývala vrata a kde sudy. Obešel jsem je všechna a přejížděl jsem právě pohledem po zpustlé zahradní pěšině, když vtom jsem na ní spatřil osamělou postavu.

Jak jsem šel dál, postava dala najevo, že mě zpozorovala. Kráčela předtím směrem ke mně, ale najednou se zastavila. Jak jsem se k ní blížil, poznal jsem, že to je postava ženy. Když jsem se k ní přiblížil ještě víc, už už se chtěla odvrátit, ale pojednou se zastavila znovu a nechala mě dojít až k sobě. Tu zakolísala, jakoby ve velkém překvapení, a vyslovila moje jméno, a já vykřikl: „Estello!“

„Velice jsem se změnila. Divím se, že mě poznáváte.“

Svěžest její krásy byla skutečně tatam, ale její nepopsatelná vznešenost a nepopsatelné kouzlo zůstaly. Tyto půvaby její krásy jsem vídal již dříve; ale nikdy dříve jsem ještě neviděl ten posmutnělý, zněžnělý jas oněch kdysi pyšných očí; nikdy dříve jsem ještě nepocítil ten přátelský stisk oné kdysi necitelné ruky.

Posadili jsme se na lavičku, která stála nedaleko, a já jsem řekl: „Je to zvláštní, Estello, že se po tolika letech takhle setkáváme právě tady, kde jsme se setkali poprvé! Vracíte se sem často?“

„Nebyla jsem tady od té doby ani jednou.“

„Já taky ne.“

Měsíc začal vzcházet a já pomyslel na poklidný pohled do bílého stropu, který se rozplynul. Měsíc začal vzcházet a já pomyslel na tlak na mou ruku, když jsem pronesl ona poslední slova, jež na zemi slyšel.

Mlčení, které mezi námi zavládlo, přetrhla tentokrát Estella.

„Velice často jsem si přála a zamýšlela se sem vrátit, ale zabránilo mi v tom mnoho okolností. Ubohý, ubohý starý dům!“

Stříbřité mlhy se dotkly první paprsky měsíčního světla a tytéž paprsky se dotkly slz, které jí kanuly z očí. Nevěděla sice, že jsem je zahlédl, ale vzchopila se, aby je ovládla, a pravila tiše: „Nedivil jste se, když jste tudy tak šel, jak to přijde, že to tady zůstalo v takovém stavu?“

„Divil, Estello.“

„Pozemek patří mně. Je to jediný majetek, kterého jsem se nevzdala. O všechno ostatní jsem kus po kuse přišla, ale tohle jsem si udržela. Byl to předmět jediného rozhodného odporu, který jsem za všechna ta bědná léta kladla.“

„Bude se na něm stavět?“

„Konečně bude. Přišla jsem se s ním rozloučit, dřív než se změní. A vy,“ pronesla hlasem, pro poutníka plným dojímavého zájmu, „žijete ještě stále v cizině?“

„Ještě stále.“

„A vede se vám jistě dobře, že?“

„Nehnu se od práce, abych si vydělal na slušné živobytí, a proto – Ano, vede se mi dobře!“

„Často jsem na vás myslela,“ řekla Estella.

„Opravdu?“

„V poslední době velmi často. Byla dlouhá, těžká léta, kdy jsem od sebe daleko zaháněla vzpomínku na to, co jsem odhodila, když jsem ještě neměla ani ponětí, jakou to má cenu. Ale od chvíle, kdy s mými povinnostmi nebylo neslučitelné, abych té vzpomínce povolila volný přístup, jsem jí vykázala místo ve svém srdci.“

„V mém srdci jste své místo zaujímala vždycky,“ odpověděl jsem.

A znovu jsme se odmlčeli, až zase promluvila ona.

„To jsem netušila,“ pravila Estella, „že se budu loučit s vámi zároveň s tím, jak se budu loučit s tímhle místem. Jsem velice ráda, že to mohu udělat.“

„Ráda, že se zase rozejdeme, Estello? Pro mne je rozchod něco bolestného. Pro mne byla vzpomínka na náš poslední rozchod vždycky smutná a bolestná.“

„Ale řekl jste mi tehdy,“ odvětila Estella velmi opravdově, „Bůh vám žehnej, Bůh vám odpusť! A jestliže jste mi to mohl říci tehdy, nebudete váhat říci mi to teď – teď, kdy utrpení bylo silnější než všechno ostatní učení a naučilo mě chápat, jaké bývalo vaše srdce. Život mě ohnul a zlomil, ale – doufám – v lepší podobu. Buďte ke mně stejně shovívavý a dobrý, jako jste býval, a řekněte mi, že jsme přátelé.“

„Jsme přátelé,“ potvrdil jsem a přitom jsem vstal a sklonil se nad ní, jak vstávala z lavičky.

„A zůstaneme přáteli i v odloučení,“ dodala Estella.

Vzal jsem ji za ruku a vyšli jsme spolu z těch rozvalin; a jako se kdysi před dlouhým časem ranní mlhy vznesly, když jsem prvně opouštěl naši kovárnu, tak se nyní vznesly večerní mlhy a v celé širé rozloze pokojného světla, jež mi ukázaly, jsem neviděl jediný stín nového odloučení od ní.
