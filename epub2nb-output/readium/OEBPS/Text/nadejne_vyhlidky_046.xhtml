<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-43</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-43" xml:lang="cs-CZ">
		<div class="Z-kladn--textový-r-meček">
			<p id="_idParaDest-42" class="MLP_uroven2_kapitola ParaOverride-1">Kapitola čtyřicátá druhá</p>
			<p class="MLP_text_bez1radku ParaOverride-1">„Hochu drahá a&#160;Pipovo kamaráde. Nemám v&#160;oumyslu tahat povídačku o&#160;svým životě jako nějakou písničku nebo román. Ale abych to podal krátce a&#160;vejstižně, řeknu to hned naplno a&#160;jadrně. Do vězení a&#160;z&#160;vězení, do vězení a&#160;z&#160;vězení, do vězení a&#160;z&#160;vězení. Tak teď to už teda víte. To je tak skoro celej můj život až do tý chvíle, co mě odlifrovali lodí po tom, co se Pip ukázal jako můj přítel.</p>
			<p class="MLP_text ParaOverride-1">Dělali se mnou skoro všecko, co se dá&#160;– až na to, že mě nepověsili. Zavírali mě tak pořád, skoro jako nějakej stříbrnej čajník. Vozili mě sem a&#160;vozili mě tam, vykazovali mě z&#160;tohohle města a&#160;vykazovali mě z&#160;tamtoho města, strkali mě do klády a&#160;mrskali a&#160;tejrali mě a&#160;štvali. Nemám o&#160;nic víc ponětí, kde jsem se narodil, než ho máte vy&#160;– jestli tolik. Prvně jsem si uvědomil, že jsem vůbec na světě, tamhle v&#160;Essexu, když jsem kradl tuřín, abych měl co jíst. Někdo mi tenkrát utekl&#160;– nějakej muž&#160;– kotlář&#160;– a&#160;odnesl s&#160;sebou oheň a&#160;nechal mě ukrutně mrznout.</p>
			<p class="MLP_text ParaOverride-1">Věděl jsem, že se jmenuju Magwitch a&#160;od křtu Ábel. Jakže jsem to věděl? Asi stejně, jak jsem znal jména ptáků v&#160;houští, že to je pěnkava, vrabec, drozd. Mohl jsem si myslet, že to je všecko dohromady samá lež, jenže jména těch ptáků se ukázaly pravý, a&#160;tak nejspíš bylo moje taky.</p>
			<p class="MLP_text ParaOverride-1">Pokud mi osud popřál poznat, nebylo živý duše, aby zahlídla mladýho Ábela Magwitche, co měl stejně málo na sobě jako v&#160;sobě, a&#160;aby z&#160;něho nedostala strach a&#160;buď ho neodehnala, nebo ho nesebrala. Sbírali, sbírali a&#160;sbírali mě tak napořád, že jsem vlastně vyrostl věčně sebranej.</p>
			<p class="MLP_text ParaOverride-1">Takhle to taky přišlo, že když jsem byl malej otrhánek tak k&#160;politování, že ubožejšího jsem co živ neviděl (ne že bych se byl díval do zrcadla, protože moc zařízenejch domů jsem zevnitř nepoznal), že jsem pochytil pověst zatvrzelce. ‚Tenhle je hrozně zatvrzelej,‘ říkali vizitám ve vězení, když si mě vyvolali. ‚Tenhle hoch, dá se říct, žije v&#160;žalářích.‘ Potom si mě prohlíželi a&#160;já si prohlížel je a&#160;měřili mi hlavu, některý z&#160;nich&#160;– měli mi raděj změřit žaludek&#160;– a&#160;jiný z&#160;nich mi zas dávali nábožný sešitky, který jsem neuměl číst, a&#160;drželi mi kázání, kterejm jsem nemohl rozumět. Pokaždý do mě hučeli o&#160;ďáblu. Ale co jsem měl, u&#160;ďábla, dělat? Musel jsem přece něco nacpat do žaludku, no ne?&#160;– Ale ať už to je jak chce, začínám zase sprosťačit a&#160;já vím, co se přináleží. Hochu drahá a&#160;Pipovo kamaráde, jen se nic nebojte, že budu sprostej.</p>
			<p class="MLP_text ParaOverride-1">Na potulce, na žebrotě, na krádežích, sem tam někdy v&#160;práci, když jsem mohl&#160;– třeba to nebylo tak často, jak byste možná mysle­li, dokud se nezeptáte, jestli byste mi sami bejvali honem cpali nějakou práci&#160;–, chvilku pytlák, chvilku nádeník, chvilku závozník, chvilku čeledín, chvilku kramář, chvilku každý možný řemeslo, co nic nevynáší a&#160;jen přivádí člověka do maléru, tak jsem dorost v&#160;mužskýho. Jeden vojenskej dezertér v&#160;noclehárně pro pocestný, co se schovával až po bradu zahrabanej pod hromadou hadrů, ten mě naučil číst, a&#160;jeden pouťovej obr, co prodával lidem za penci svůj podpis, mě naučil psát. Potom mě už nezavírali tak často jako dřív, ale ještě pořád se mou zásluhou ošoupala slušná řádka klíčů.</p>
			<p class="MLP_text ParaOverride-1">Na dostihách v&#160;Epsomu, tak nějak před dvaceti lety, jsem se seznámil s&#160;člověkem, že mít dnes jeho lebku tamhle na patce v&#160;krbu, rozbil bych mu ji tímhle pohrabáčem jako račí klepeto. Jeho pravý jméno bylo Compeyson&#160;– a&#160;to je ten chlap, hochu drahá, cos mě viděl do něj třískat v&#160;tom příkopě, jak jsi docela po pravdě vyprávěl tuhle svýmu kamarádovi, když jsem včera večír odešel.</p>
			<p class="MLP_text ParaOverride-1">Tenhle Compeyson se vydával za nóbl pána a&#160;měl študie na slavný koleji a&#160;byl vzdělanej. Uměl pěkně mluvit a&#160;byl štírek na uhlazený chování. Byl taky docela hezkej mužskej. Natrefil jsem ho právě večír před hlavní jízdou&#160;– na závodišti v&#160;krčmářský boudě, co jsem ji znal už od dřívějška. On a&#160;ještě několik jich sedělo mezi stoly, když jsem vešel, a&#160;šenkýř (pašák, co nic nezkazil a&#160;dobře mě znal) si ho vyvolal a&#160;povídá: ‚To je myslím člověk, co by se vám mohl hodit,‘&#160;– to jako myslel mě.</p>
			<p class="MLP_text ParaOverride-1">Compeyson si mě pozorně prohlíží a&#160;já zas jeho: hodinky a&#160;řetízek a&#160;prsten a&#160;jehlici v&#160;kravatě a&#160;pěknej oblek.</p>
			<p class="MLP_text ParaOverride-1">‚Podle toho, jak to vypadá, vás asi opustilo štěstí,‘ povídá mi Compeyson.</p>
			<p class="MLP_text ParaOverride-1">‚Tak, tak, pane můj, a&#160;stejně jsem ho nikdy neměl moc.‘ (Zrovna jsem vyšel z&#160;kingstonský věznice, kde jsem byl zavřenej pro potulku. Ne že to nemohlo bejt pro nic jinýho, ale nebylo.)</p>
			<p class="MLP_text ParaOverride-1">‚Štěstí je vrtkavý,‘ povídá Compeyson, ‚možná, že vám zas podá ruku.‘</p>
			<p class="MLP_text ParaOverride-1">Povídám: ‚No doufám, kéž by. Už je na čase.‘</p>
			<p class="MLP_text ParaOverride-1">‚Co umíte?‘ povídá Compeyson.</p>
			<p class="MLP_text ParaOverride-1">‚Jíst a&#160;pít,‘ povídám, ‚Jestli seženete co.‘</p>
			<p class="MLP_text ParaOverride-1">Compeyson se zasmál, znova si mě moc pozorně prohlíd, dal mi pět šilinků a&#160;pozval si mě na příští večír. Na to samý místo.</p>
			<p class="MLP_text ParaOverride-1">Šel jsem teda příští večír za Compeysonem, na to samý místo, a&#160;Compeyson si mě vzal za sluhu a&#160;za kompaňona. A&#160;co to měl Compeyson za obor, v&#160;čem jsem mu měl dělat kompaňona? Compeysonovo obor bylo švindlířství, padělání rukopisů, rozšiřování kradenejch bankocetlí a&#160;podobný fígle. Všecky možný léčky, co jen dovedl Compeyson ze svý hlavy nastražit a&#160;z&#160;kterejch se mohl vyzout a&#160;shrábnout z&#160;nich zisk a&#160;utopit za ně jinýho, to byl Compeysonovo obor. Neměl nic víc srdce než železnej pilník, byl chladnej jak smrt a&#160;hlavu měl jak ďábel, co o&#160;něm už byla řeč.</p>
			<p class="MLP_text ParaOverride-1">S&#160;Compeysonem v&#160;tom byl ještě jeden, co se jmenoval Artur&#160;– ne snad že od křtu, ale příjmením. Ten se tratil na oubytě a&#160;byl učiněnej stín, když se na něj jeden podíval. Ten a&#160;Compeyson provedli před několika lety nějakou špatnost jedný bohatý dámě a&#160;nahrabali z&#160;toho pytel peněz, ale Compeyson sázel a&#160;hrál a&#160;byl by rozkutálel i&#160;královo daně. Tak teda Artur umíral a&#160;umíral chudej a&#160;napůl šílenej a&#160;Compeysonovo žena (tu Compeyson většinou kopal) s&#160;ním měla slitování, když mohla, a&#160;Compeyson neměl slitování s&#160;ničím a&#160;s&#160;nikým.</p>
			<p class="MLP_text ParaOverride-1">Mohl jsem si vzít vejstrahu z&#160;Artura, ale já ne&#160;– a&#160;nechci se dělat, že jsem o&#160;to jako stál, protože k&#160;čemu dobrýmu by to bylo vedlo, hochu drahá a&#160;kamaráde? Tak jsem se teda spřáhl s&#160;Compeysonem a&#160;byl jsem hezky ubohá hračka v&#160;jeho rukou. Artur bydlel v&#160;podstřeší Compeysonovo domu (bylo to někde blízko Brentfordu) a&#160;Compeyson si vedl přesný oučtování za jeho stravu a&#160;byt pro případ, že by se Artur dost sebral, aby si to mohl odpracovat. Ale Artur vyrovnal oučet moc brzo. Podruhý nebo potřetí, co jsem ho vůbec viděl, se přihnal pozdě v&#160;noci do Compeysonovo pokoje, jen ve flanelovým županu, vlasy celý zpocený, a&#160;povídá Compeysonovo ženě: ‚Sally, ona je teď doopravdy nahoře u&#160;mě a&#160;já se jí nemůžu zbavit. Je celá v&#160;bílým,‘ povídá, ‚má bílý kytky ve vlasech a&#160;je načisto bláznivá a&#160;má přes ruku viset rubáš a&#160;povídá, že mi ho v&#160;pět ráno přehodí.‘</p>
			<p class="MLP_text ParaOverride-1">Compeyson povídá: ‚Jdi, ty blázne, copak nevíš, že má tělo z&#160;masa a&#160;krve? A&#160;jak by mohla bejt nahoře, když nepřišla dveřma ani oknem a&#160;potom po schodech nahoru?‘ </p>
			<p class="MLP_text ParaOverride-1">‚To nevím, jak se tam dostala,‘ povídá Artur a&#160;strašlivě se v&#160;tom záchvatu třeštění třese, ‚ale stojí v&#160;koutě v&#160;nohách postele, načisto bláznivá. A&#160;tam, co jí puklo srdce&#160;– kvůli <span class="MLP_znak_kurziva_11b">tobě</span> jí puklo!&#160;– tam má kapky krve.‘</p>
			<p class="MLP_text ParaOverride-1">Compeyson mluvil statečně, ale byl odjakživa zbabělec. ‚Doveď toho nemocnýho breptu nahoru,‘ povídá ženě, ‚a ty, Magwitchi, jí s&#160;ním pomož, jo?‘ Ale aby se k&#160;němu přiblížil sám, to nikdy.</p>
			<p class="MLP_text ParaOverride-1">Compeysonovo žena a&#160;já jsme ho odvedli zase nahoru do postele a&#160;Artur třeštil jedna hrůza.</p>
			<p class="MLP_text ParaOverride-1">‚Podívejte se na ni přece!‘ vykřikne. ‚Hrozí mi tím rubášem! Nevidíte ji? Podívejte se jí na voči! Není to hrůza, vidět ji tak šílenou?‘ A&#160;za chvíli křičí: ‚Hodí ho na mne a&#160;pak je se mnou konec! Vemte jí ho, vodneste ho!‘ A&#160;potom se nás křečovitě chytil a&#160;pořád s&#160;ní mluvil a&#160;odpovídal jí, až jsem málem věřil, že ji vidím sám.</p>
			<p class="MLP_text ParaOverride-1">Compeysonovo žena byla na něj zvyklá, a&#160;tak mu dala něčeho líznout, aby ho to třeštění přešlo, a&#160;pomaličku se utišil. ‚Vida, už je pryč! Přišel si pro ni její opatrovník?‘ povídá. ‚Jo.‘ povídá Compeysonovo žena. ‚Řekla jste mu, aby ji zamknul a&#160;zabarikádoval?‘&#160;– ‚Jo.‘&#160;– ‚A&#160;aby jí tu ohavnou věc vzali?‘&#160;– ‚Jo, jo, všecko se stalo.‘&#160;– ‚Jste dobrá duše,‘ povídá Artur, ‚dělejte si, co chcete, jenom nechoďte ode mě! A&#160;děkuju vám!‘</p>
			<p class="MLP_text ParaOverride-1">Ležel hezky klidně, až mohlo scházet nějakejch pár minut do pěti, a&#160;najednou s&#160;výkřikem vyletí a&#160;křičí:</p>
			<p class="MLP_text ParaOverride-1">‚Zas už je tady! A&#160;zas má ten rubáš! Roztřásá ho. Vychází z&#160;kouta. Jde k&#160;posteli. Držte mě&#160;– oba dva&#160;– každej z&#160;jedný strany&#160;– dávejte pozor, aby se mě tím nedotkla. Ha! Tentokrát se mě chybila. Pozor, aby mi to nehodila přes ramena! Pozor, aby mě nezdvihla a&#160;nezavinula mě do něj. Už mě zdvihá. Držte mě dole!‘</p>
			<p class="MLP_text ParaOverride-1">A&#160;ztěžka se zdvihl a&#160;bylo po něm.</p>
			<p class="MLP_text ParaOverride-1">Compeyson to přijal klidně jako vejhodný vysvobození pro obě strany. On a&#160;já jsme brzo měli plný ruce práce, ale nejdřív mě vzal do přísahy (byl odjakživa liška prohnaná) na mou vlastní bibli&#160;– na tuhle malou černou knížku, hochu drahá, co jsem na ni vzal do přísahy tuhle tvýho kamaráda.</p>
			<p class="MLP_text ParaOverride-1">Abych dopodrobna nerozbíral, co všecko Compeyson vymyslel a&#160;já prováděl&#160;– trvalo by to tejden&#160;–, řeknu jednoduše jen tolik, hochu drahá a&#160;Pipovo kamaráde, že mě ten člověk zapletl do svejch sítí, že si ze mě udělal hotovýho černýho otroka. Byl jsem mu pořád dlužnej, pořád v&#160;jeho moci, pořád v&#160;práci a&#160;pořád jsem se vystavoval nebezpečí. Byl mladší než já, ale byl mazanej a&#160;byl študovanej a&#160;předčil mě ve všem nejmíň stonásobně a&#160;kdepak slitování! Moje manželská polovička, co jsem s&#160;ní zkusil ty těžký časy&#160;– Ale počkejme! <span class="MLP_znak_kurziva_11b">Tu jsem</span> do toho tady ještě nezatáhl&#160;–“</p>
			<p class="MLP_text ParaOverride-1">Rozhlédl se kolem sebe zmateně, jako kdyby byl ztratil místo v&#160;knize svých vzpomínek&#160;– a&#160;otočil se tváří k&#160;ohni a&#160;roztáhl prsty na kolenou ještě šíře a&#160;nadzdvihl ruce a&#160;zase je přitlačil na kolena.</p>
			<p class="MLP_text ParaOverride-1">„Není třeba do tohohle se vůbec pouštět,“ řekl a&#160;opět se rozhlédl. „Ten čas s&#160;Compeysonem byl skoro stejně těžkej jako nejtěžší čas, co jsem kdy zažil&#160;– když řeknu tohle, tak jsem řekl všecko. Pověděl jsem vám už, jak jsem byl souzenej, sám, pro přečin, i&#160;když jsem už byl Compeysonovo kompaňon?“</p>
			<p class="MLP_text ParaOverride-1">Odpověděl jsem, že ne.</p>
			<p class="MLP_text ParaOverride-1">„No,“ pokračoval, „teda byl jsem souzenej a&#160;tak odsouzenej. Co se tejče zatknutí pro podezření, to mě potkalo v&#160;těch štyrech nebo pěti letech, co jsme táhli spolu, tak dvakrát třikrát&#160;– ale chyběly důkazy. Nakonec nás oba, mě i&#160;Compeysona zatkli pro zločin&#160;– vinili nás z&#160;rozšiřování kradenejch bankocetlí&#160;a&#160;ještě z&#160;ledačeho vedlejšího. Compeyson mi povídá: ‚Obhajobu každej svou, žádný styky mezi námi,‘ a&#160;to bylo všecko. A&#160;já byl takovej bídnej chudák, že jsem prodal všecky šaty, až na ty, co mi visely na hřbetě, než jsem si mohl vzít Jaggerse.</p>
			<p class="MLP_text ParaOverride-1">Když nás tady postavili před soud a&#160;my se octli na lavici obžalovanejch, ze všeho nejdřív mi padlo do očí, jak pansky vypadá Compeyson s&#160;tou svou nafrizírovanou hlavou a&#160;černejma šatama a&#160;bílým kapesníkem a&#160;jak já vypadám jako obyčejnej bídnej hajdalák. Jen začali číst žalobu a&#160;hned ouvodem v&#160;krátkosti nabídli důkazy, hned jsem pozoroval, jak těžce svědčí všecko proti mně a&#160;jak lehce proti němu. Když vypovídali svědkové, pozoroval jsem, jak to jsem pořád já, kdo se ukázal na veřejnosti a&#160;koho pod přísahou poznávají, jak to jsem pořád já, komu vyplatili peníze, jak to jsem pořád já, kdo tu věc nejspíš zpunktoval a&#160;shrábnul zisk. Ale když přišlo k&#160;obhajobě, prokoukl jsem celej plán jasnějc, protože Compeysonovo advokát povídá: ‚Slavnej soude, Vaše Milosti a&#160;pánové, tady máte před sebou, bok po boku, dvě osoby, který může váš zrak ostře rozlišit; jednoho, toho mladšího, dobře vychovanýho, o&#160;kterým budeme mluvit jako o&#160;takovým, druhýho, toho staršího, špatně vychovanýho, o&#160;kterým budeme mluvit jako o&#160;takovým; jednoho, toho mladšího, zřídka, jestli vůbec kdy, viděnýho při těchhlenctěch podvodech, a&#160;jen podezíranýho; druhýho, toho staršího, viděnýho při nich vždycky a&#160;vždycky taky usvědčenýho z&#160;viny. Můžete pochybovat, jestli je při tomhle zločinu jenom jeden viník, kterej z&#160;nich to je, a&#160;jestli jsou při něm dva, kterej z&#160;nich je ten nekonečně horší?‘ A&#160;podobně dál. A&#160;když přišlo na pověst, nebyl to Compeyson, co měl školy, a&#160;nebyli to jeho spolužáci, co měli tohle krásný postavení a&#160;tamhleto, a&#160;nebyl to on, co ho svědkové znali z&#160;tohohle klubu a&#160;z&#160;tamhletý společnosti a&#160;nevěděli nic k&#160;jeho škodě? A&#160;nebyl jsem to já, co byl vyšetřovanej a&#160;souzenej už dřív a&#160;co je známej za horama a&#160;za dolama ve všech káznicích a&#160;šatlavách? A&#160;když přišlo na naše konečný slovo, nebyl to Compeyson, co k&#160;nim dovedl mluvit s&#160;obličejem každou chvíli schovaným v&#160;tom bílým kapesníku&#160;– achjé! a&#160;s&#160;řečí ještě k&#160;tomu prošpikovanou veršíčkama&#160;–, a&#160;nebyl jsem to já, co svedl říct jenom: ‚Páni, tenhle člověk vedle mě je ukrutánskej lotr‘? A&#160;když přišlo na výrok poroty, nebyl to Compeyson, koho doporučila ke zproštění s&#160;přihlídnutím k&#160;tomu, že má dobrou pověst a&#160;měl špatnou společnost a&#160;že poskytl soudu všecky údaje proti mně, co jich věděl, a&#160;nebyl jsem to já, pro koho neměli jediný jiný slovo než ‚vinen‘? A&#160;když povídám Compeysonovi: ‚Jen co vyjdeme odtud od soudu, tak ti tu tvou hubu rozbiju!‘, jestli to není Compeyson, kdo prosí soudce o&#160;ochranu a&#160;taky dostane dva klíčníky, aby stáli mezi námi? A&#160;když nás odsoudili, není to on, co dostane sedum let, a&#160;já čtrnáct, a&#160;není to on, co ho je soudci líto, protože to prej mohl přivíst tak vysoko, a&#160;nejsem to já, v&#160;kom soudce poznává starýho kriminálníka s&#160;násilnickou náturou, kterej jistě klesne ještě hloub?“</p>
			<p class="MLP_text ParaOverride-1">Samým zápalem se vemluvil do silného rozčilení, ale ovládl je, dvakrát třikrát nabral krátce dech, právě tolikrát polkl sliny a&#160;napřáhl proti mně ruku a&#160;chlácholivě mě ujistil: „Ne, nebudu sprostej, hochu drahá!“</p>
			<p class="MLP_text ParaOverride-1">Tak se rozehřál, že vytáhl kapesník a&#160;otřel si obličej, hlavu, krk i&#160;ruce, dříve než mohl pokračovat.</p>
			<p class="MLP_text ParaOverride-1">„Řekl jsem Compeysonovi, že mu tu jeho hubu rozbiju, a&#160;zapřísáhl jsem se, ať mi Bůh rozbije mou, jestli to neudělám! Byli jsme spolu na jedný vězeňský lodi, ale dlouho jsem se mu nemohl dostat na kůži, třeba jsem se snažil. Konečně jsem se k&#160;němu dostal zezadu a&#160;dal jsem mu facku, jen aby se otočil a&#160;já mu mohl pořádnou ránou tu hubu rozbít, ale vtom mě zahlídli a&#160;čapli. Basa na tý lodi nebyla nic pevnýho pro znalce v&#160;basách, co uměl plavat a&#160;potápět se. Doplaval jsem na břeh a&#160;tam jsem se potom schovával mezi hrobama a&#160;záviděl jsem těm, co už byli v&#160;nich a&#160;měli po všem, a&#160;tenkrát jsem prvně uviděl svýho pacholíčka.“</p>
			<p class="MLP_text ParaOverride-1">Zadíval se na mne rozněžnělým pohledem, který ve mně znovu vzbudil téměř odpor k&#160;němu, třebaže mi ho předtím začalo být velice líto.</p>
			<p class="MLP_text ParaOverride-1">„A&#160;od svýho pacholíčka jsem vyrozuměl, že se v&#160;těch blatech tam potuluje taky Compeyson. Na mou duši, málem bych uvěřil, že utekl ze samýho strachu, jen proto, aby se zbavil mě, a&#160;vůbec nevěděl, že jsem se na břeh dostal právě já. Uštval jsem ho. Rozbil jsem mu hubu. ‚A&#160;teď,‘ povídám, ‚jako to nejhorší, co ti můžu udělat, tě odvleču zpátky, ať to mě samýho stojí co stojí.‘ A&#160;byl bych s&#160;ním odplaval a&#160;táhl ho za vlasy za sebou, kdyby na to bylo přišlo, a&#160;byl bych ho vytáhl na palubu i&#160;bez vojáků.</p>
			<p class="MLP_text ParaOverride-1">To se ví, on z&#160;toho vyvázl o&#160;mnoho líp, až do posledka&#160;– měl přeci takovou dobrou pověst! Utekl prej proto, že strachy ze mě a&#160;z&#160;mejch vražednejch choutek už byl napůl blázen, a&#160;dostal lehkej trest. Mě strčili do želez, znovu mě postavili před soud a&#160;vypověděli mě doživotně. Já tam ale doživotně nezůstal, hochu drahá a&#160;Pipovo kamaráde, když jsem tady.“</p>
			<p class="MLP_text ParaOverride-1">Jako se otřel předtím, otřel se znovu nyní a&#160;potom pomalu vytáhl z&#160;kapsy chundel zcuchaného tabáku, vytrhl si z&#160;knoflíkové dírky dýmku a&#160;pomalu si nacpal a&#160;začal si pokuřovat.</p>
			<p class="MLP_text ParaOverride-1">„Je mrtev?“ zeptal jsem se po chvíli ticha.</p>
			<p class="MLP_text ParaOverride-1">„Kdo, hochu drahá?“</p>
			<p class="MLP_text ParaOverride-1">„Compeyson.“</p>
			<p class="MLP_text ParaOverride-1">„Doufá, že<span class="MLP_znak_kurziva_11b"> já</span> jsem, jestli je naživu, na to můžeš vzít jed,“ odpověděl se zuřivým pohledem. „Už jsem o&#160;něm víckrát neslyšel.“</p>
			<p class="MLP_text ParaOverride-1">Herbert psal už chviličku něco tužkou do knihy na vnitřní stranu desky. Přistrčil nenápadně knihu ke mně, když se Provis postavil a&#160;s&#160;dýmkou v&#160;ústech se zahleděl do ohně, a&#160;já v&#160;ní četl:</p>
			<p class="MLP_text ParaOverride-1">„Mladý Havisham se jmenoval Artur. Compeyson je muž, který si hrál na nápadníka slečny Havishamové a&#160;předstíral jí lásku.“</p>
			<p class="MLP_text ParaOverride-1">Zavřel jsem knihu a&#160;lehce jsem přikývl Herbertovi a&#160;knihu jsem schoval; ale ani jeden, ani druhý jsme nepromluvili slůvko a&#160;oba jsme se dívali na Provise, jak tak stál u&#160;krbu a&#160;kouřil.</p>
		</div>
</body>
</html>