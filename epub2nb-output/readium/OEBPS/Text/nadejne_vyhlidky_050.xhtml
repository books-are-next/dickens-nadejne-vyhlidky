<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-47</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-47" xml:lang="cs-CZ">
		<div class="Z-kladn--textový-r-meček">
			<p id="_idParaDest-46" class="MLP_uroven2_kapitola ParaOverride-1">Kapitola čtyřicátá šestá</p>
			<p class="MLP_text_bez1radku ParaOverride-1">Odbila osmá hodina, než jsem vkročil do ovzduší, v&#160;němž se vznášel pach&#160;– nikoli nepříjemný&#160;– štěpin a&#160;hoblin z&#160;pobřežních stavenišť lodí a&#160;tesařských ohrad s&#160;výrobou stožárů, vesel a&#160;kladek. Celá ta říční končina horního i&#160;dolního přístavu od Londýnského mostu dolů byla pro mne úplně neznámou půdou, a&#160;když jsem vykročil dál po proudu řeky, poznal jsem, že místo, které hledám, není tam, kde jsem se domníval, že je, a&#160;že rozhodně nebude snadné je najít. Jmenovalo se Mlýnský náhon, bylo v&#160;okolí Čínské rejdy a&#160;já neměl žádný jiný orien­tační bod, který by mě k&#160;Čínské rejdě dovedl, než Starou kablovnu.</p>
			<p class="MLP_text ParaOverride-1">Nezáleží na tom, mezi jakými poškozenými loďmi, opravovanými v&#160;suchých docích, mezi jakými lodními trupy, právě bouranými na kusy, mezi jakým bahnem a&#160;slizem a&#160;všelijakým spodním kalem přílivu, mezi jakými ohradami stavitelů i&#160;rozebíračů lodí, mezi jakými rezavými kotvami slepě zakousnutými do země, ač už léta vyřazenými ze služby, mezi jakou hornatinou navršených sudů a&#160;klád, mezi kolika provazárnami, které nebyly Stará kablovna, jsem bloudil. Když jsem se několikrát předčasně obrátil, ač jsem měl svůj cíl před sebou, a&#160;stejně často přešel až za něj, tu jsem za jedním rohem nečekaně vyšel na Mlýnský náhon.</p>
			<p class="MLP_text ParaOverride-1">Byl to, přihlédneme-li ke všem okolnostem, celkem svěží kout, kde vítr od řeky měl dost místa se točit dokola, a&#160;rostly tam dva tři stromy a&#160;trčel tam pahýl sesutého větrného mlýna a&#160;byla tam i&#160;Stará kablovna&#160;– jejíž dlouhou a&#160;úzkou perspektivu jsem mohl sledovat v&#160;měsíčním světle podle ubíhající řady dřevěných rámů, zapuštěných do země, které vypadaly jako vysloužilé rohatiny na sušení sena, jež zestárly a&#160;ztratily většinu zubů.</p>
			<p class="MLP_text ParaOverride-1">Z&#160;hrstky prapodivných domů na Mlýnském náhonu jsem si vybral dům s&#160;dřevěným průčelím a&#160;třemi arkýřovými okny nad sebou (nikoli vikýřovými, což je něco jiného), podíval jsem se na tabulku na dveřích a&#160;na té stálo opravdu jméno Whimplová.</p>
			<p class="MLP_text ParaOverride-1">Protože to jméno jsem právě hledal, zaklepal jsem a&#160;přišla mi otevřít starší paní příjemného a&#160;blahobytného zevnějšku. Vzápětí ji však vystřídal Herbert a&#160;ihned mě mlčky zavedl do přízemního pokoje a&#160;zavřel za námi dveře. Byl to zvláštní pocit, vidět tu jeho povědomou tvář tak docela udomácnělou v&#160;té velmi nepovědomé místnosti i&#160;končině; a&#160;uvědomoval jsem si, že se na něho dívám asi stejně, jako se dívám na rohovou vitrínku se sklem a&#160;s&#160;porcelánem, na lastury na krbové římse a&#160;na kolorované rytiny na stěně, zobrazující skon kapitána Cooka, spouštění lodi na vodu a&#160;Jeho Veličenstvo krále Jiřího Třetího ve slavnostní kočovské paruce, kožených jezdeckých kalhotách a&#160;holínkách na terase ve Windsoru.</p>
			<p class="MLP_text ParaOverride-1">„Všechno dopadá dobře, Händle,“ řekl Herbert, „a je docela spokojený, třeba se nemůže dočkat, aby vás viděl. Moje zlaté děvče je u&#160;svého otce, a&#160;jestli počkáte, až sejde dolů, představím vás jí a&#160;potom půjdeme nahoru. <span class="MLP_znak_kurziva_11b">To</span> je její otec.“</p>
			<p class="MLP_text ParaOverride-1">Znenadání jsem nad sebou uslyšel zabručení a&#160;pravděpodobně jsem to výrazem obličeje také dal na sobě znát.</p>
			<p class="MLP_text ParaOverride-1">„Bojím se, že to je stará kopa mrzoutská,“ prohodil Herbert s&#160;úsměvem, „ale nikdy jsem ho ještě neviděl. Necítíte rum? Věčně se ho drží.“</p>
			<p class="MLP_text ParaOverride-1">„Rumu?“ podivil jsem se.</p>
			<p class="MLP_text ParaOverride-1">„Ano,“ přisvědčil Herbert, „a můžete si představit, jak to asi ulevuje jeho gichtu. Také trvá na tom, že všechny zásoby pro domácnost musejí být nahoře u&#160;něho v&#160;pokoji a&#160;že je bude sám vydávat. Má je uložené na policích nad hlavou a&#160;nedá jinak, než že všechno převažuje. V&#160;jeho pokoji to musí vypadat jako v&#160;hokynářském krámě.“ </p>
			<p class="MLP_text ParaOverride-1">Mezitímco tak vykládal, bručení nahoře se změnilo v&#160;táhlý řev a&#160;potom zmlklo.</p>
			<p class="MLP_text ParaOverride-1">„Jak jinak to může dopadat,“ řekl Herbert na vysvětlenou, „když prostě <span class="MLP_znak_kurziva_11b">musí</span> krájet sýr sám? Člověk s&#160;dnou v&#160;pravé ruce&#160;– a&#160;kde všude v&#160;těle&#160;– nemůže čekat, že prokrojí vysoký bochník gloucester­ského a&#160;neudělá si přitom bolest.“ </p>
			<p class="MLP_text ParaOverride-1">Zdálo se, že si udělal hezky velkou bolest, neboť znovu vztekle zařval.</p>
			<p class="MLP_text ParaOverride-1">„Mít za horního nájemníka Provise, to je pro paní Whimplovou zrovna dar z&#160;nebe,“ pravil Herbert, „protože samozřejmě lidé obyčejně takový rámus nesnášejí. Divný dům, Händle, co říkáte?“</p>
			<p class="MLP_text ParaOverride-1">Opravdu, byl to divný dům, ale pozoruhodně dobře udržovaný a&#160;čistý!</p>
			<p class="MLP_text ParaOverride-1">„Paní Whimplová,“ pokračoval Herbert, když jsem mu to řekl, „je vzor všech hospodyň a&#160;věru nevím, co by si moje Klára bez její mateřské pomoci počala. Klára už totiž nemá matku, Händle, ani žádného jiného blízkého člověka na světě než starého Brundibára.“</p>
			<p class="MLP_text ParaOverride-1">„Tak se přece nejmenuje, Herberte, viďte?“</p>
			<p class="MLP_text ParaOverride-1">„Ne, ne,“ potvrdil Herbert, „tak mu jenom říkám já. Doopravdy se jmenuje Barley. A&#160;jestli to není požehnání pro syna mého otce a&#160;matky, že miluje dívku, která nemá žádné příbuzné a&#160;která jaktěživo nemůže trápit sebe ani nikoho jiného kvůli své rodině!“</p>
			<p class="MLP_text ParaOverride-1">Již dříve mi Herbert několikrát vyprávěl a&#160;nyní mi znovu připomněl, že slečnu Kláru Barleyovou poznal, když doplňovala své vzdělání v&#160;jednom penzionátě v&#160;Hammersmithu, a&#160;že když ji vzali ze školy domů, aby ošetřovala otce, svěřili se oba mladí se svou láskou mateřské paní Whimplové, která ji od té chvíle nepřetržitě podporuje a&#160;řídí se stejnou laskavostí jako mlčenlivostí. Považuje se prý jaksi za samozřejmé, že je zhola nemožné svěřit se starému Barleymu s&#160;nějakou věcí něžnější povahy, a&#160;to pro jeho naprostou neschopnost věnovat myšlenku jakémukoli předmětu oduševnělejšímu, než je dna, rum a&#160;zásoby proviantu.</p>
			<p class="MLP_text ParaOverride-1">Jak jsme takto spolu rozprávěli tlumeným hlasem, zatímco táhlé bručení starého Barleyho rozechvívalo stropní trám, otevřely se dveře a&#160;do pokoje vešla velmi hezká, štíhlá, tmavooká dívka, asi tak dvacetiletá, s&#160;košíčkem v&#160;ruce, a&#160;Herbert jí něžně odebral košíček a&#160;uzardělou mi ji představil jako Kláru. Byla to vskutku dívka nadmíru půvabná a&#160;snadno v&#160;ní mohl člověk vidět nějakou zajatou vílu, kterou ten sveřepý obr, starý Barley, přinutil, aby mu sloužila.</p>
			<p class="MLP_text ParaOverride-1">„Podívejte se,“ řekl Herbert, když jsme už chvíli hovořili, a&#160;se soucitným a&#160;něžným úsměvem mi ukazoval košíček, „tady vidíte večeři chudinky Kláry, jakou jí vydává každý večer. Tady je její porce chleba a&#160;tady je její plátek sýru a&#160;tady je její rum&#160;– který vypiju já. Tohle je zítřejší snídaně pro pana Barleyho, dávky vydané k&#160;uvaření. Dvě skopové kotlety, tři brambory, trochu vyloupaného hrášku, lžička mouky, dvě unce másla, špetička soli a&#160;celá ta hora pepře. To se všechno dohromady udusí a&#160;jí se to horké a&#160;podle mého je to báječné jídlo na gicht, nemyslíte?“</p>
			<p class="MLP_text ParaOverride-1">V&#160;Klářině odevzdanosti, s&#160;níž hleděla na tu zásobičku oddělených dávek, jak je Herbert vyjmenoval, bylo něco tak přirozeného a&#160;roztomilého&#160;– a&#160;v&#160;jejím skromném postoji, s&#160;nímž se podvolovala objetí Herbertovy paže, bylo něco tak důvěřivého, milujícího a&#160;nevinného&#160;– a&#160;v&#160;ní samé, tolik potřebné ochrany na Mlýnském náhonu u&#160;Čínské rejdy a&#160;Staré kablovny a&#160;s&#160;bručením starého Barleyho, až duní trám, bylo něco tak jemného&#160;–, že bych její zasnoubení s&#160;Herbertem nebyl chtěl přetrhnout ani za všechny peníze v&#160;tobolce, kterou jsem dosud ani neotevřel.</p>
			<p class="MLP_text ParaOverride-1">Díval jsem se na ni se zálibou i&#160;s&#160;obdivem, když vtom náhle bručení znovu zesílilo v&#160;řev a&#160;seshora bylo slyšet strašlivé dunivé rány, jako by se obr s&#160;dřevěnou nohou pokoušel prorazit jí strop a&#160;vrhnout se na nás. Tu Klára řekla Herbertovi:</p>
			<p class="MLP_text ParaOverride-1">„Tatíček mě chce, můj milý!“ a&#160;odběhla.</p>
			<p class="MLP_text ParaOverride-1">„Vidíte ho, žraloka starého, nesvědomitého!“ poznamenal Herbert. „Co myslíte, že asi zase chce, Händle?“</p>
			<p class="MLP_text ParaOverride-1">„To nevím,“ zavrtěl jsem hlavou. „Něco k&#160;pití?“</p>
			<p class="MLP_text ParaOverride-1">„To je ono!“ zvolal Herbert, jako kdybych byl uhodl něco, co je mimořádně těžké. „Má svůj grog pořád pohotově namíchaný v&#160;malém škopíčku na stole. Jen chviličku počkejte a&#160;uslyšíte, jak ho Klára zdvíhá, aby se mohl napít.&#160;– Už se zvedá!“ Další řev, zakončený protáhlým tremolem. „Teď,“ podotkl Herbert, když nastalo chvíli ticho, „pije. A&#160;teď,“ dodal Herbert, když vrčení opět rozezvučelo stropní trám, „už zas leží na zádech!“</p>
			<p class="MLP_text ParaOverride-1">Brzy potom se Klára vrátila a&#160;Herbert mě vedl nahoru podívat se na našeho svěřence. Když jsme přecházeli kolem dveří pana Barleyho, slyšeli jsme ho uvnitř chraplavě huhňat melodii, která stoupala a&#160;klesala jako hvizd větru, následující refrén, v&#160;němž dosazuji zbožná přání za něco, co znamenalo pravý opak:</p>
			<p class="MLP_text ParaOverride-1">„Ahoj! Spas vás Bůh, tady je starý Bill Barley. Tady je starý Bill Barley, spas vás Bůh. Tady je starý Bill Barley břichem nahoru, u&#160;Pána. Leží břichem nahoru jako vyplavená lesklá flundra, tady je starý Bill Barley, spas vás Bůh. Ahoj! Spas Bůh.“</p>
			<p class="MLP_text ParaOverride-1">Herbert mi vysvětlil, že touto utěšlivou melodií si neviditelný Barley povídá sám se sebou celé dny a&#160;noci&#160;– a&#160;často, dokud je světlo, s&#160;jedním okem přitisknutým k&#160;dalekohledu, který má připevněný na posteli takovým způsobem, aby mohl obhlížet celou řeku.</p>
			<p class="MLP_text ParaOverride-1">V&#160;horním patře domu jsem se setkal s&#160;Provisem, pohodlně usídleným ve dvou pokojíčkách jako škatulky, které byly svěží a&#160;vzdušné a&#160;v&#160;nichž bylo pana Barleyho méně slyšet než dole. Nebylo na něm vidět znepokojení a&#160;zdálo se, že ani žádné necítí, ale hned mi padlo do oka, že je jaksi pokrotlý&#160;– nedefinovatelně, neboť bych nebyl mohl říci v&#160;čem, a&#160;ani nikdy později jsem se nedovedl rozpomenout v&#160;čem, i&#160;když jsem se namáhal; ale určitě pokrotl.</p>
			<p class="MLP_text ParaOverride-1">Přemýšlení, k&#160;němuž mi ten den odpočinku poskytl příležitost, mě dovedlo k&#160;pevnému rozhodnutí, že o&#160;Compeysonovi mu neřeknu ani slovo. Co já věděl, jeho nenávist k&#160;tomu muži by ho jinak mohla třeba svést, aby Compeysona vyhledal, a&#160;uvrhl se tak do vlastní záhuby. Proto když jsme se všichni tři usadili u&#160;jeho krbu, ze všeho nejdřív jsem se ho zeptal, má-li důvěru k&#160;Wemmickovu úsudku a&#160;k&#160;jeho pramenům informací.</p>
			<p class="MLP_text ParaOverride-1">„Baže, baže, hochu drahá!“ odpověděl s&#160;vážným přikývnutím. „Jaggers se vyzná.“</p>
			<p class="MLP_text ParaOverride-1">„Tedy mluvil jsem s&#160;Wemmickem,“ řekl jsem, „a přišel jsem vám povědět, jaké mi dal výstrahy a&#160;jaké rady.“</p>
			<p class="MLP_text ParaOverride-1">To jsem také, s&#160;výhradou právě uvedenou, přesně učinil, a&#160;pověděl jsem mu, jak Wemmick v&#160;newgateském vězení slyšel (zda od zřízenců, nebo od vězňů, to jsem nemohl říci), že je na něj jisté podezření a&#160;že poslední dobou je můj byt pod dohledem; jak mi Wemmick doporučil, aby se na nějaký čas držel v&#160;ústraní a&#160;já abych se držel od něho dál, a&#160;co říkal Wemmick o&#160;tom, jak ho později dostat ze země ven. Dodal jsem, že samozřejmě, až ten čas nadejde, půjdu rovnou s&#160;ním nebo přijedu co nejdřív za ním podle toho, co Wemmick uzná za bezpečnější. O&#160;tom, co mělo následovat, jsem se slovem nezmínil; po pravdě jsem vlastně po té stránce ani neměl v&#160;hlavě vůbec jasno ani klidnou mysl, když jsem ho nyní viděl tak pokrotlého a&#160;vyloženě vystaveného nebezpečí kvůli mně. Pokud šlo o&#160;to, abych s&#160;vynaložením větších výdajů změnil způsob svého života, předložil jsem mu, zda by to v&#160;našich nynějších neurovnaných a&#160;obtížných poměrech nebylo prostě směšné, ne-li dokonce něco horšího?</p>
			<p class="MLP_text ParaOverride-1">To nemohl popřít a&#160;byl skutečně ve všem velmi rozumný. Jeho návrat je hazard, řekl, a&#160;věděl prý vždycky, že to je hazard. Nepodnikne nic, co by z&#160;toho udělalo beznadějný hazard, a&#160;s&#160;tak dobrou pomocí má prý o&#160;svou bezpečnost velmi málo strachu.</p>
			<p class="MLP_text ParaOverride-1">Herbert, který se celý čas díval do ohně a&#160;přemítal, se zde přihlásil, že se mu pod vlivem Wemmickova návrhu v&#160;hlavě zrodila myšlenka, která by možná stála za uskutečnění. „Oba jsme na vodě jako doma, Händle, a&#160;mohli bychom ho odvézt po řece sami, až přijde vhodná chvíle. Tak bychom potom pro ten účel nepotřebovali najímat žádný člun ani veslaře; to by ušetřilo aspoň jednu možnost podezření a&#160;jakákoli možnost stojí za ušetření. Nic nehleďte na to, jaká je právě roční doba. Nemyslíte, že by možná bylo dobré, kdybyste začal hned a&#160;už odteďka měl u&#160;tempelských schůdků pravidelně uvázanou loďku a&#160;vzal si do zvyku projíždět se po řece nahoru a&#160;dolů? Jednou si to navyknete, a&#160;kdo si toho bude potom všímat nebo se o&#160;to starat? Vyjeďte si dvacetkrát nebo padesátkrát, a&#160;když to uděláte po jedenadvacáté nebo po jedenapadesáté, už na tom vašem počínání nebude nic mimořádného.“</p>
			<p class="MLP_text ParaOverride-1">Ten nápad se mi zamlouval a&#160;Provise úplně nadchl. Domluvili jsme se, že se má ihned uvést ve skutek a&#160;že se k&#160;nám Provis nikdy nesmí znát, zajedeme-li za Londýnský most a&#160;budeme veslovat kolem Mlýnského náhonu. Kromě toho jsme se také domluvili, že kdykoli nás uvidí a&#160;všechno bude v&#160;pořádku, vždycky stáhne roletu v&#160;onom díle arkýřového okna, který se dívá k&#160;východu.</p>
			<p class="MLP_text ParaOverride-1">Protože tím jsme poradu skončili a&#160;všechno dohodli, zdvihl jsem se k&#160;odchodu; na Herbertovu adresu jsem poznamenal, že bude lépe, nepůjdeme-li domů společně, a&#160;že já vyrazím o&#160;půl hodiny před ním.</p>
			<p class="MLP_text ParaOverride-1">„Nerad vás tady nechávám,“ řekl jsem Provisovi, „ačkoli nemohu pochybovat, že tady jste ve větším bezpečí než v&#160;mé blízkosti. Sbohem!“</p>
			<p class="MLP_text ParaOverride-1">„Hochu drahá,“ odpověděl a&#160;vřele se chopil mých rukou, „nevím, kdy se spolu zase uvidíme, a&#160;nelíbí se mi to, sbohem. Řekni dobrou noc!“</p>
			<p class="MLP_text ParaOverride-1">„Dobrou noc! Herbert bude pravidelně udržovat styk mezi námi, a&#160;až přijde čas, můžete být jistý, že budu připraven. Dobrou noc, dobrou noc!“</p>
			<p class="MLP_text ParaOverride-1">Pokládali jsme za nejlepší, aby neodcházel ze svého bytu, a&#160;zanechali jsme ho na chodbičce před jeho dveřmi. Jak tak držel světlo přes zábradlí, aby nám posvítil se schodů, a&#160;já se na něho ohlédl, připomněl jsem si tu první noc jeho návratu, kdy jsme my dva byli v&#160;obráceném postavení; tehdy jsem netušil, že bych mohl kdy při loučení s&#160;ním mít srdce tak těžké a&#160;ustarané, jako jsem měl teď.</p>
			<p class="MLP_text ParaOverride-1">Když jsme opět procházeli kolem dveří starého Barleyho, dosud bručel a&#160;klel a&#160;nezdálo se, že vůbec kdy přestal nebo má chuť přestat. Dole u&#160;schodů, sotva jsme po nich sešlapali, jsem se zeptal Herberta, ponechal-li mu jméno Provis. Odpověděl mi, že samozřejmě ne a&#160;že nájemník se jmenuje Campbell. Rovněž mi objasnil, že o&#160;panu Campbellovi se tam ví nejvýš to, že ho on (Herbert) dostal na starost a&#160;má silný osobní zájem na tom, aby měl dobrou péči a&#160;mohl vést samotářský život. Proto když jsme vešli do přízemního pokoje, kde Klára a&#160;paní Whimplová seděly u&#160;šití, neřekl jsem ani slovo o&#160;svém osobním zájmu na panu Campbellovi, nýbrž ponechal jsem si to pro sebe.</p>
			<p class="MLP_text ParaOverride-1">Jakmile jsem se pak rozloučil s&#160;tou hezkou, milou temnookou dívkou i&#160;mateřskou ženou, kterou věk dosud nepřipravil o&#160;upřímné porozumění pro něžný poměr opravdové lásky, měl jsem pocit, jako by se ta Stará kablovna byla pojednou změnila v&#160;kout docela jinačí. Starý Barley mohl být třebas starý jako samy hory a&#160;klít jak celá škadrona dragounů, ale v&#160;Čínské rejdě bylo dost spásné protiváhy mládí a&#160;důvěry a&#160;naděje, aby z&#160;ní až málem přetékala. A&#160;tu jsem si pak vzpomněl na Estellu a&#160;na náš rozchod a&#160;šel jsem domů velmi smutný.</p>
			<p class="MLP_text ParaOverride-1">V&#160;Templu bylo všechno stejně klidné, jak jsem to vídal kdy jindy. Okna pokojů na té straně, kde nedávno bydlel Provis, byla temná a&#160;tichá a&#160;na Zahradním dvoře neotálela živá duše. Prošel jsem se dvakrát třikrát kolem kašny, dřív než jsem sešel po schodech, které mě ještě dělily od mého obydlí, ale byl jsem docela sám. Když se Herbert vrátil a&#160;přistoupil k&#160;mé posteli&#160;– neboť jsem si, skleslý a&#160;unavený, šel rovnou lehnout&#160;–, hlásil totéž. Potom otevřel jedno z&#160;oken, vyhlédl ven do měsíční noci a&#160;řekl mi, že dlažba je stejně velebně prázdná jako dlažba kterékoli katedrály v&#160;takovou hodinu.</p>
			<p class="MLP_text ParaOverride-1">Druhý den jsem se vypravil, abych opatřil nějakou loďku. Brzy jsem to vyřídil a&#160;loďku přivezli k&#160;tempelskému můstku, kde kotvila na místě, k&#160;němuž jsem měl jednu dvě minutky cesty. Potom jsem si začal vyjíždět, jako bych se učil a&#160;cvičil&#160;– někdy sám, někdy s&#160;Herbertem. Vesloval jsem často v&#160;chladnu, dešti i&#160;plískanici, ale když jsem si několikrát vyjel, nikdo si mne už potom nijak zvlášť nevšímal. Zprvu jsem se držel pouze nad Blackfriarským mostem, ale jak se hodina přílivu posunovala, jezdíval jsem i&#160;k&#160;Londýnskému mostu. V&#160;těch dobách to byl ještě starý Londýnský most a&#160;za jistých stavů přílivu tam býval proud a&#160;stupeň, pro které to místo mělo špatnou pověst. Ale já uměl celkem slušně most „vzít“, jakmile jsem si jednou všiml, jak se ten spád sjíždí, a&#160;tak jsem brzy začal křižovat mezi loďmi v&#160;přístavu a&#160;po proudu až k&#160;Erithu. Když jsem prvně projížděl kolem Mlýnského náhonu, veslovali jsme s&#160;Herbertem každý jedním párem vesel&#160;– a&#160;cestou tam i&#160;zpátky jsme v&#160;okně na východ viděli stáhnout roletu. Herbert tam chodíval zřídkakdy méně často než třikrát za týden a&#160;nikdy mi nepřinesl zprávu, aby i&#160;jen jediným slůvkem byla jakkoli znepokojivá. Ale přesto jsem věděl, že důvod k&#160;znepokojení existuje, a&#160;nemohl jsem se zbavit dojmu, že jsem pod dohledem. Jakmile člověku jednou v&#160;hlavě taková myšlenka vznikne, pronásleduje ho už pořád, a&#160;věru těžko by bylo spočítat, kolik bezelstných lidí jsem podezíral, že mě špehují.</p>
			<p class="MLP_text ParaOverride-1">Zkrátka, tonul jsem v&#160;ustavičných obavách o&#160;toho prchlivého muže, který se skrýval. Herbert mi již tolikrát řekl, jak to má rád, postavit se po setmění do některého z&#160;našich oken, když je právě odliv, a&#160;myslet si, že ta voda i&#160;všechno, co na hladině nese, plyne ke Kláře. Já si však myslel s&#160;hrůzou, že plyne k&#160;Magwitchovi a&#160;že kterákoli černá skvrna na jejím povrchu mohou být jeho pronásledovatelé, jedoucí rychle, tiše a&#160;najisto, aby se ho zmocnili.</p>
		</div>
</body>
</html>