<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-38</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-38" xml:lang="cs-CZ">
		<div class="Z-kladn--textový-r-meček">
			<p id="_idParaDest-37" class="MLP_uroven2_kapitola ParaOverride-1">Kapitola třicátá sedmá</p>
			<p class="MLP_text_bez1radku ParaOverride-1">Poněvadž jsem soudil, že nejlepší den k&#160;vyslechnutí páně Wemmicko­vých walworthských názorů bude neděle, věnoval jsem hned příští nedělní odpoledne pouti do Hradu. Když jsem došel k&#160;opevnění, spatřil jsem na stožáru vlát britskou vlajku a&#160;padací most zdvižený; nenechal jsem se však těmito známkami vzdoru a&#160;odporu zastrašit, zazvonil jsem u&#160;branky a&#160;v&#160;duchu nejvýš mírumilovném mě vpustil Děda.</p>
			<p class="MLP_text ParaOverride-1">„Můj syn, pane,“ řekl stařec, když opět zajistil padací most ve zdvižené poloze, „si vzal nějak do hlavy, že byste mohl náhodou zaskočit, a&#160;nechal tady pro vás vzkaz, že se z&#160;odpolední procházky vrátí brzo. Je moc přesný ve svých procházkách, ten můj syn, věruže. Je moc přesný ve všem, ten můj syn, věruže.“</p>
			<p class="MLP_text ParaOverride-1">Kývl jsem starému pánovi, jak by mu asi byl kývl sám Wemmick, a&#160;vešli jsme dovnitř a&#160;usadili se u&#160;krbu.</p>
			<p class="MLP_text ParaOverride-1">„Soudím, pane,“ spustil stařec svým pípavým hlasem a&#160;ohříval si při řeči nad ohněm ruce, „že jste se se synem seznámil u&#160;něho v&#160;písárně, ne?“ Přikývl jsem. „Ha! Slyšel jsem, že můj syn je ve svém oboru náramně šikovný, hm?“ Vydatně jsem přikývl. „Ba, tak se povídá. Jeho obor jsou práva, že?“ Přikývl jsem ještě vydatněji. „A&#160;to u&#160;syna udivuje o&#160;to víc,“ pokračoval stařec, „že se nevyučil právu, ale vinaření.“</p>
			<p class="MLP_text ParaOverride-1">Byl jsem zvědavý, jaké vědomosti má ten starý pán o&#160;pověsti pana Jaggerse, a&#160;proto jsem na něho to jméno zařval. Uvrhl mě do největšího zmatku, neboť se od srdce rozesmál a&#160;náramně živě odpověděl:</p>
			<p class="MLP_text ParaOverride-1">„No jakpak by ne, máte pravdu!“ A&#160;až dodneška nemám nejmenší potuchy, co tím myslel nebo jaký vtip si představoval, že jsem řekl.</p>
			<p class="MLP_text ParaOverride-1">Poněvadž jsem tam přece nemohl jen tak sedět a&#160;věčně mu kývat, aniž se ho pokusím zaujmout něčím jiným, zahulákal jsem na něho otázku, bylo-li „vinaření“ také jeho životním povoláním. Teprve když jsem několikrát to slovo ze sebe vyrazil, div mi nepraskly hlasivky, a&#160;poklepal zároveň starému pánovi na prsa, abych je uvedl ve spojitost s&#160;ním, se mi konečně podařilo mu vštípit, co vlastně mám na mysli.</p>
			<p class="MLP_text ParaOverride-1">„Ne,“ odpověděl starý pán, „obchod, obchod. Nejdřív tam nahoře&#160;–“ Vypadalo to, že myslí vršek komína, ale domnívám se, že mi chtěl naznačit Liverpool. „A potom v&#160;londýnské City tady. Ale že mě stihl neduh&#160;– jsem totiž nedoslýchavý, pane&#160;–“</p>
			<p class="MLP_text ParaOverride-1">Mimicky jsem vyjádřil svrchovaný úžas.</p>
			<p class="MLP_text ParaOverride-1">„– ano, jsem nedoslýchavý&#160;–, a&#160;že mě ten neduh stihl, dal se můj syn na práva, a&#160;vzal si mě na starost a&#160;kousek po kousku dal dohromady tenhle roztomilý majetek. Ale že se vracím k&#160;tomu, co jste povídal, víme,“ pokračoval stařec a&#160;znovu se od srdce rozesmál, „říkám jen tolik: No, jakpak by ne, máte pravdu.“</p>
			<p class="MLP_text ParaOverride-1">Právě jsem skromně uvažoval, zda by mi bylo i&#160;nejkrajnější vypětí mého důvtipu dopomohlo k&#160;nějakému výroku, který by ho byl jen zpolovice pobavil tolik jako ten domnělý žert, když vtom jsem sebou škubl, neboť ve stěně na jedné straně krbu nenadále něco klaplo a&#160;vzápětí se strašidelně vyklopila dřevěná destička s&#160;nápisem „Jan“. Stařec, který sledoval můj pohled, zvolal s&#160;náramným jásotem: „Syn je už doma!“ a&#160;oba jsme vyšli ven k&#160;padacímu mostu.</p>
			<p class="MLP_text ParaOverride-1">Stálo za všechny peníze vidět, jak mi Wemmick z&#160;druhé strany vodního příkopu mává na pozdrav, ačkoli jsme si přes něj mohli bez sebemenší námahy podat ruce. Děda měl takovou radost, že může padací most spouštět, že jsem mu vůbec nenabídl pomoc, nýbrž klidně jsem vyčkal, dokud Wemmick nepřešel a&#160;nepředstavil mě slečně Skiffinsové, dámě, v&#160;jejíž společnosti se vrátil.</p>
			<p class="MLP_text ParaOverride-1">Slečna Skiffinsová vypadala dřevěně, a&#160;stejně jako její průvodce i&#160;ona patřila k&#160;poštovní službě veřejné správy. Byla asi tak o&#160;dva o&#160;tři roky mladší než Wemmick a&#160;podle mého soudu měla v&#160;držení a&#160;vlastnictví mobilní majetek. Střih jejích šatů od pasu nahoru, jak vpředu, tak i&#160;vzadu, dodával její postavě nápadnou podobu s&#160;dětským papírovým drakem a&#160;o&#160;její toaletě bych se byl možná vyslovil, že je trošku moc křiklavě oranžová a&#160;její rukavice trošku moc jedovatě zelené. Ale zdálo se, že to je dobrá duše, a&#160;Dědovi projevovala velkou úctu. Netrvalo dlouho, než jsem objevil, že je častou návštěvnicí Hradu&#160;– neboť když jsme vešli a&#160;já chválil Wemmickovi jeho důmyslný vynález, kterým Dědovi ohlašuje svůj příchod, požádal mě, abych na okamžik věnoval pozornost druhé straně krbu, a&#160;zmizel. Zakrátko se ozvalo nové klapnutí a&#160;vyklopila se jiná destička se jménem „Slečna Skiffinsová“; potom se zavřela slečna Skiffinsová a&#160;vyklopil se Jan; potom se slečna Skiffinsová a&#160;Jan vyklopili společně a&#160;nakonec se společně zavřeli. Po Wemmickově návratu od předvádění těchto mechanických vymožeností jsem vyjádřil velký obdiv, s&#160;nímž na ně pohlížím, a&#160;Wemmick mi odpověděl: „Nu a&#160;vidíte, Děda z&#160;nich má nejen radost, ale i&#160;praktický užitek. A&#160;přisámbůh, pane, věru stojí za zmínku, že ze všech lidí, co přicházejí k&#160;téhle bráně, znají tajemství těch táhel jenom Děda, slečna Skiffinsová a&#160;já!“</p>
			<p class="MLP_text ParaOverride-1">„A&#160;celé to udělal pan Wemmick,“ připojila slečna Skiffinsová, „vlastníma rukama a&#160;z&#160;vlastní hlavy.“</p>
			<p class="MLP_text ParaOverride-1">Mezitímco si slečna Skiffinsová sundávala klobouk (zelené rukavice si ponechala po celý večer na rukou jakožto zevní a&#160;viditelné znamení, že dům hostí společnost), vyzval mě Wemmick, abych se s&#160;ním prošel po jeho latifundiu a&#160;podíval se, jak ostrov vypadá v&#160;zimě. V&#160;domnění, že mě zve proto, aby mi poskytl příležitost vyslechnout jeho walworthské názory, jsem se také té příležitosti chopil ihned, jakmile jsme vykročili z&#160;Hradu.</p>
			<p class="MLP_text ParaOverride-1">Protože jsem si celou věc předem pečlivě promyslel, začal jsem o&#160;svém problému, jako kdybych se o&#160;něm ještě nebyl vůbec zmínil. Oznámil jsem Wemmickovi, že mám starosti stran Herberta Pocketa, a&#160;vyprávěl jsem mu, jak jsem se s&#160;ním prvně setkal a&#160;jak jsme spolu zápasili. Letmo jsem se dotkl Herbertova domova a&#160;charakteru i&#160;toho, že nemá žádné prostředky kromě těch, které mu může poskytnout otec, a&#160;ty že jsou nejisté a&#160;nepravidelné. Vzpomněl jsem výhod, jež mi z&#160;jeho společnosti vyplynuly v&#160;mé počáteční nezkušenosti a&#160;nevědomosti, a&#160;přiznal jsem se k&#160;obavám, že jsem se mu za ně vlastně odvděčil špatně a&#160;že by si beze mne a&#160;bez mých vyhlídek byl možná vedl líp. Ačkoli jsem slečnu Havishamovou nechal hodně daleko v&#160;pozadí, přesto jsem naznačil možnost, že jsem mu byl v&#160;jeho nadějích do budoucnosti snad konkurentem, a&#160;jistotu, že Herbert má šlechetnou duši a&#160;je vysoko povznesený nad jakoukoli podlou nedůvěru, pomstychtivost nebo pletichy. Ze všech těch důvodů (řekl jsem Wemmickovi), a&#160;poněvadž je mým mladým společníkem a&#160;přítelem a&#160;já k&#160;němu chovám silnou náklonnost, bych si přál, aby několik paprsků mého štěstí padlo i&#160;na něho, a&#160;proto, že se utíkám k&#160;Wemmickově zkušenosti a&#160;znalosti lidí i&#160;věcí o&#160;radu, jak nejlépe bych se mohl se svými peněžními prostředky pokusit dopomoci Herbertovi k&#160;nějakému okamžitému příjmu&#160;– řekněme jednoho sta liber ročně, aby to v&#160;něm posilovalo naději a&#160;odvahu&#160;– a&#160;pomalu mu zakupovat místo společníka v&#160;nějaké menší firmě. K&#160;závěru jsem Wemmicka poprosil, aby pamatoval, že moje pomoc musí vždycky přicházet bez Herbertova vědomí nebo i&#160;tušení a&#160;že na světě nemám nikoho jiného, s&#160;kým bych se mohl poradit. Zakončil jsem tím, že jsem mu položil ruku na rameno se slovy: „Nemohu jinak, musím se vám svěřit, i&#160;když vím, že vás to jistě obtěžuje; ale zavinil jste si to sám, že jste mě sem vůbec kdy vodil.“</p>
			<p class="MLP_text ParaOverride-1">Wemmick chviličku mlčel a&#160;potom jaksi vybuchl: „Abyste tedy věděl, pane Pipe, musím vám povědět jedno. Tohle je od vás po čertech hezké!“</p>
			<p class="MLP_text ParaOverride-1">„Řekněte, že mi pomůžete, abych to hezké mohl tedy udělat,“ pravil jsem.</p>
			<p class="MLP_text ParaOverride-1">„Šlaka,“ odpověděl Wemmick a&#160;vrtěl přitom hlavou, „to není moje řemeslo.“</p>
			<p class="MLP_text ParaOverride-1">„Však tady také není vaše dílna,“ připomněl jsem. </p>
			<p class="MLP_text ParaOverride-1">„Máte pravdu,“ odvětil. „Trefil jste do černého. Budu o&#160;věci uvažovat, pane Pipe, a&#160;myslím, že se všechno, co chcete, dá postupně udělat. Skiffins (to je její bratr) je účetní a&#160;revizní znalec. Zajdu za ním a&#160;vynasnažím se něco pro vás zařídit.“</p>
			<p class="MLP_text ParaOverride-1">„Děkuju vám tisíckrát.“</p>
			<p class="MLP_text ParaOverride-1">„Naopak,“ namítl. „Já děkuju vám, protože i&#160;když vystupujeme ve vztahu čistě přátelském a&#160;soukromém, přesto se dá říci, že nějaké ty newgateské pavučiny tady kolem nás jsou, a&#160;tohle je smetává.“</p>
			<p class="MLP_text ParaOverride-1">Po krátkém dalším hovoru ve stejném tónu jsme se vrátili do Hradu, kde jsme zastihli slečnu Skiffinsovou, jak chystá čaj. Odpovědnou prací opékání topinek pověřili Dědu a&#160;tento znamenitý pán se jí věnoval tak horlivě, že byl v&#160;nebezpečí, že přijde o&#160;oči. Nebylo to žádné jídlo nominální, k&#160;čemu jsme měli zasednout, nýbrž jadrná realita. Děda napekl takovou kupu máslem pomazaných topinek, že jsem ho přes ni sotva viděl, když se perlila na železném stojánku, zavěšeném na horní tyči mřížky, a&#160;slečna Skiffinsová zatím navařila takový kotel čaje, že čuník v&#160;zadním křídle propadl mocnému rozčilení a&#160;co chvíli projevoval touhu účastnit se hostiny.</p>
			<p class="MLP_text ParaOverride-1">Přesně v&#160;pravý okamžik stáhl Wemmick vlajku a&#160;vypálil z&#160;děla a&#160;já se cítil tak útulně odříznutý od ostatního Walworthu, jako by vodní příkop byl na třicet stop široký a&#160;stejně hluboký. Nic nerušilo hluboký poklid Hradu, leda občasné vyklopení „Jana“ a&#160;„slečny Skiffinsové“, neboť ta dvířečka trpěla jakýmsi křečovitým neduhem, který mě potají znervózňoval, dokud jsem si na to nezvykl. Z&#160;metodičnosti, s&#160;níž si slečna Skiffinsová počínala, jsem usoudil, že tu připravuje čaj každou neděli večer, a&#160;skoro jsem podezříval, že klasická brož, kterou měla připnutou a&#160;která zpodobovala profil nelákavé ženy s&#160;velmi rovným nosem a&#160;velmi uzoučký srpek měsíce, je kus mobilního majetku, jímž ji obdaroval Wemmick.</p>
			<p class="MLP_text ParaOverride-1">Snědli jsme celou tu horu topinek a&#160;vypili úměrné množství čaje a&#160;bylo radost pohledět, jak jsme po tom byli všichni zahřátí a&#160;umaštění. Obzvlášť Děda by byl mohl směle představovat čisťoučkého starého náčelníka divošského kmene, právě natřeného olejem. Po chvilce odpočinku slečna Skiffinsová&#160;– v&#160;nepřítomnosti služtičky, která se podle všeho v&#160;neděli odpoledne uchylovala do lůna vlastní rodiny&#160;– umyla nádobí po čaji s&#160;hravým dámským diletantismem, který nikoho z&#160;nás nekompromitoval. Potom si opět navlékla rukavičky a&#160;všichni jsme se sesedli kolem krbu a&#160;Wemmick řekl: „No tak, Dědoušku, poříkej nám z&#160;novin.“</p>
			<p class="MLP_text ParaOverride-1">Mezitímco si Děda vytahoval brýle, Wemmick mi vysvětlil, taková že už je u&#160;nich zvyklost a&#160;že starému pánovi působí nesmírné potěšení, může-li číst noviny nahlas.</p>
			<p class="MLP_text ParaOverride-1">„Ani to nebudu omlouvat,“ řekl Wemmick, „protože mnoho radosti už užít nemůže&#160;– viď, Dědoušku?“</p>
			<p class="MLP_text ParaOverride-1">„Tak, tak, Jene, tak, tak,“ ozval se stařec, když viděl, že se na něho mluví.</p>
			<p class="MLP_text ParaOverride-1">„Jenom mu sem tam kývněte, když zdvihne oči od novin,“ řekl Wemmick, „a bude celý šťastný. Už se nemůžeme dočkat, Dědo!“</p>
			<p class="MLP_text ParaOverride-1">„Tak, tak, Jene, tak, tak!“ přikyvoval přívětivý stařec s&#160;takovou horlivostí a&#160;s&#160;takovou radostí, že to bylo skutečně přímo roztomilé.</p>
			<p class="MLP_text ParaOverride-1">Dědovo čtení mi připomínalo hodiny u&#160;pratety pana Wopsla, jenže příjemněji zbarvené zvláštním dojmem, jako by hlas procházel klíčovou dírkou. Protože chtěl mít svíčky hodně blízko u&#160;sebe a&#160;protože měl ustavičně na krajíčku, že do plamene strčí buď hlavu, nebo noviny, vyžadoval tolik střežení jako prachárna. Ale Wemmick byl ve své bdělosti stejně neúnavný jako něžný a&#160;Děda četl a&#160;četl a&#160;neměl ani nejmenší tušení, kolikrát ho syn zachránil. Kdykoli se na nás podíval, všichni jsme projevovali vrcholný zájem a&#160;údiv a&#160;přikyvovali jsme, až se zase pustil do čtení.</p>
			<p class="MLP_text ParaOverride-1">Poněvadž Wemmick a&#160;slečna Skiffinsová seděli vedle sebe, kdežto já seděl v&#160;zšeřelém koutku, pozoroval jsem, že se panu Wemmickovi pomalu a&#160;ponenáhlu prodlužují ústa v&#160;silné nápovědi a&#160;že se jeho paže pomalu a&#160;ponenáhlu krade kolem pasu slečny Skiffinsové. S&#160;postupem času jsem spatřil, jak se jeho ruka objevuje na druhém boku slečny Skiffinsové, ale v&#160;tom okamžiku ho slečna Skiffinsová elegantně zarazila zelenou rukavičkou, odvinula si zase jeho paži jako nějaký šatový doplněk a&#160;se svrchovanou chladnokrevností položila jeho ruku před sebe na stůl. Klid slečny Skiffinsové při tomto počínání skýtal nejpozoruhodnější podívanou, jakou jsem kdy viděl, a&#160;kdybych si byl dovedl takový úkon představit slučitelný s&#160;nepřítomností ducha, byl bych soudil, že ho slečna Skiffinsová provádí čistě mechanicky.</p>
			<p class="MLP_text ParaOverride-1">Zakrátko jsem si všiml, že Wemmickova paže opět začíná mizet a&#160;ponenáhlu se mi ztrácí z&#160;očí. Skorem vzápětí se mu pak zase začala protahovat ústa. Po chvilce čekání, pro mne přímo napínavého a&#160;takřka palčivého, jsem spatřil, jak se jeho ruka vynořuje u&#160;druhého boku slečny Skiffinsové. Ta ji s&#160;elegancí klidného boxera okamžitě zarazila, sňala si onen pás či opasek jako předtím a&#160;položila jej před sebe na stůl. Představím-li si ten stůl jako cestu ctnosti, pak mohu právem konstatovat, že po celou dobu Dědova předčítání Wemmickova paže scházela z&#160;cesty ctnosti a&#160;byla na ni znovu uváděna slečnou Skiffinsovou.</p>
			<p class="MLP_text ParaOverride-1">Konečně se Děda čtením ukolébal do lehké dřímoty. To byla pro Wemmicka chvíle, aby přinesl kotlík, podnos se sklenicemi a&#160;černou láhev uzavřenou korkovou zátkou s&#160;porcelánovou soškou, jež představovala nějakého rudolícího duchovního hodnostáře družného vzezření. S&#160;použitím těchto pomůcek se nám všem dostalo teplého doušku – i Dědovi, který se brzy zase probral. Slečna Skiffinsová nápoj míchala a&#160;pozoroval jsem, že ona a&#160;Wemmick pijí z&#160;jedné sklenice. Samozřejmě jsem si rozmyslel, abych slečně Skiffinsové nabídl, že ji doprovodím domů, a&#160;za daných okolností jsem považoval za nejlepší, odejdu-li první; to jsem s&#160;vědomím, že jsem strávil příjemný večer, po srdečném rozloučení s&#160;Dědou také učinil.</p>
			<p class="MLP_text ParaOverride-1">Než minul týden, dostal jsem od Wemmicka psaní, datované ve Walworthu, v&#160;němž mi oznamoval, že jak doufá, učinil v&#160;záležitosti týkající se nás dvou co přátel a&#160;osob soukromých jistý pokrok, a&#160;byl by prý rád, kdybych ho mohl znovu navštívit a&#160;pohovořit si o&#160;tom. Vydal jsem se tedy znovu do Walworthu, a&#160;ještě znovu a&#160;ještě znovu, a&#160;několikrát jsem s&#160;ním mluvil na dohodnuté schůzce v&#160;City, ale nikdy jsem s&#160;ním o&#160;té věci ani slůvkem nejednal v&#160;Malé Britské nebo v&#160;její blízkosti. Výsledek byl ten, že jsme našli slušného mladého kupce nebo spedičního zprostředkovatele, teprve nedávno etablovaného v&#160;obchodě, který potřeboval inteligentního pomocníka a&#160;který potřeboval kapitál a&#160;který s&#160;průběhem času a&#160;obratu bude potřebovat společníka. On a&#160;já jsme mezi sebou uzavřeli tajnou smlouvu, jejímž předmětem byl Herbert, a&#160;já mu vyplatil hotově polovinu ze svých pěti set liber jako zálohu a&#160;zavázal se k&#160;rozličným dalším platbám, k&#160;některým splatným v&#160;určitých termínech z&#160;mého příjmu a&#160;k&#160;jiným závislým na dni, kdy se ujmu svého majetku. Vyjednávání vedl bratr slečny Skiffinsové. Wemmick byl až do konce hybnou silou všeho jednání, ale vůbec se při něm neukázal.</p>
			<p class="MLP_text ParaOverride-1">Celou věc jsme prováděli tak šikovně, že Herbert neměl ani nejmenší tušení, že v&#160;tom mám prsty já. V&#160;životě nezapomenu na jeho rozzářenou tvář, s&#160;níž přišel jednou odpoledne domu a&#160;jako úžasnou novinu mi zvěstoval, že se setkal s&#160;nějakým Clarrikerem (tak se jmenoval ten mladý obchodník), a&#160;jak ten Clarriker projevil neobyčejnou náklonnost k&#160;němu, takže věří, že očekávaná příležitost konečně přišla. Den za dnem, jak jeho naděje sílily a&#160;tvář mu jasněla ještě víc, mě musel pokládat za přítele stále oddanějšího a&#160;oddanějšího, protože jsem jenom s&#160;největšími potížemi zadržoval radostné slzy triumfu, když jsem ho viděl tak šťastného.</p>
			<p class="MLP_text ParaOverride-1">Konečně bylo všechno pod pokličkou a&#160;toho dne, kdy Herbert vskutku vstoupil do Glarrikerovy firmy a&#160;potom mi, rozpálený radostí a&#160;úspěchem, celý večer o&#160;tom vykládal, jsem se opravdu docela vážně rozplakal, když jsem odcházel spát s&#160;myšlenkou, že moje vyhlídky přece někomu trochu prospěly.</p>
			<p class="MLP_text ParaOverride-1">A&#160;nyní před mým zrakem vystupuje velká životní událost, okamžik rozhodného obratu v&#160;mém životě. Ale dřív než přikročím k&#160;jejímu vyprávění a&#160;dřív než přejdu ke všem změnám, které z&#160;ní vyplynuly, musím jednu kapitolu věnovat Estelle. Nevěnuji tím nijak mnoho námětu, jenž tak dlouho naplňoval mé srdce.</p>
		</div>
</body>
</html>