<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-42</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-42" xml:lang="cs-CZ">
		<div class="Z-kladn--textový-r-meček">
			<p id="_idParaDest-41" class="MLP_uroven2_kapitola ParaOverride-1">Kapitola čtyřicátá první</p>
			<p class="MLP_text_bez1radku ParaOverride-1">Marně bych se pokoušel vylíčit Herbertův údiv a&#160;nepokoj, když jsme se on a&#160;já a&#160;Provis sesedli ke krbu a&#160;já mu vyprávěl celé tajemství. Stačí, že jsem v&#160;Herbertově tváři viděl zrcadlový odraz svých vlastních pocitů a&#160;jako nikoli nejslabší mezi nimi i&#160;svůj odpor k&#160;člověku, který pro mne tolik učinil.</p>
			<p class="MLP_text ParaOverride-1">Nebýt ani žádných jiných okolností, jež by nás dělily, bylo by mezi tím člověkem a&#160;námi stačilo vykopat příkop již samo to, s&#160;jakou vítězoslávou poslouchal mé vyprávění. Kromě protivného vědomí, že v&#160;jednom případě byl po svém návratu „sprostý“&#160;– o&#160;čemž začal Herbertovi vykládat, sotva jsem dopověděl své tajemství&#160;–, vůbec netušil, že bych mohl na svém šťastném údělu vidět nějaký kaz. Jeho chlouba, že ze mne udělal pána a&#160;že se přijel dívat, jak budu z&#160;jeho vydatných peněžních prostředků tu úlohu hrát, platila stejnou měrou mně jako jemu. A&#160;že to je chlouba nejvýš příjemná nám oběma a&#160;že oba musíme na ni být velice hrdí, to byl závěr pevně v&#160;jeho mysli zakotvený.</p>
			<p class="MLP_text ParaOverride-1">„Třeba, heleďte podívejte, Pipovo kamaráde,“ řekl Herbertovi, když už nějakou chvíli rozprávěl, „moc dobře vím, že co jsem přijel, jednou&#160;– tak na půl minutky&#160;– jsem byl sprostej. Tehdy jsem to Pipovi řek, že to vím, že jsem byl sprostej. Ale nic se kvůli tomu nemrzte. Já z&#160;Pipa neudělal pána a&#160;Pip neudělá pána z&#160;vás, abych nevěděl, co vám oboum přináleží. Hochu drahá a&#160;Pipovo kamaráde, oba můžete najisto počítat, že si vždycky budu na hubě držet slušnej servítek. Držel jsem si ho celou dobu od tej půlminutky, co jsem se dal svíst k&#160;tý sprostotě, držím si ho tuhle chvíli a&#160;budu si ho odteďka držet napořád.“</p>
			<p class="MLP_text ParaOverride-1">Herbert utrousil: „Ovšemže,“ ale měl výraz, jako by v&#160;tom neviděl žádnou obzvláštní útěchu, a&#160;zůstával znepokojený a&#160;zaražený. Nemohli jsme se dočkat chvíle, až Provis odejde do svého bytu a&#160;nechá nás spolu samy, ale zřejmě se ze žárlivosti zdráhal nechat nás samy a&#160;seděl dlouho do noci. Byla již půlnoc, než jsem ho odváděl do domu v&#160;Essex Street a&#160;doprovodil ho v&#160;bezpečí až do temných dveří jeho bytu. Když se za ním zavřely, zakusil jsem první okamžik úlevy, jaký jsem poznal od oné noci, kdy se objevil.</p>
			<p class="MLP_text ParaOverride-1">Nikdy jsem se docela neoprostil od znepokojivé vzpomínky na muže schouleného na schodišti, a&#160;proto jsem se vždycky kolem sebe rozhlížel, když jsem po setmění vyváděl svého hosta na vzduch nebo se s&#160;ním vracel domů&#160;– a&#160;rozhlížel jsem se tak i&#160;nyní. Ačkoli je ve velkém městě velmi těžko ubránit se podezření, že člověka někdo hlídá, je-li si mysl vědoma nebezpečí po té stránce, přesto jsem si nemohl namlouvat, že se kdokoli z&#160;lidí v&#160;dohledu nějak zajímá o&#160;mé počínání. Z&#160;toho mála chodců, kteří byli venku, šel každý svou cestou, a&#160;když jsem zatáčel zpátky do Templu, byla ulice liduprázdná. Nikdo nevyšel z&#160;brány současně s&#160;námi, nikdo nevešel bránou dovnitř současně se mnou. Cestou přes dvůr kolem kašny jsem viděl Provisova zadní okna; osvětlená vypadala vesele a&#160;klidně, a&#160;když jsem dřív, než jsem vykročil po schodišti budovy, kde jsem bydlel, chviličku postál v&#160;domovních dveřích, byl Zahradní dvůr stejně tichý a&#160;mrtvý jako schody, po nichž jsem potom stoupal.</p>
			<p class="MLP_text ParaOverride-1">Herbert mě přivítal s&#160;otevřenou náručí a&#160;nikdy předtím jsem ještě nepocítil tak blaze, co to znamená mít přítele. Jen pronesl několik rozumných slov, aby mi vyjádřil své porozumění a&#160;povzbudil mě, hned jsme se usadili, abychom uvážili, co dělat.</p>
			<p class="MLP_text ParaOverride-1">Protože křeslo, v&#160;němž předtím seděl Provis, dosud zůstalo tam, kde stávalo dříve&#160;– měl totiž jakýsi kasárenský zvyk trčet na stále stejném místě, se stále stejnou neusazeností, a&#160;opakovat stále stejný turnus reglementovaných úkonů se svou dýmkou, papuánem, zavírákem, balíčkem karet a&#160;nevímčím vším, jako by celou tu rutinu měl před sebou vypsanou na tabulce&#160;–, jak říkám, protože jeho křeslo dosud zůstalo tam, kde stávalo dříve, Herbert se do něho mimoděk posadil, ale vzápětí z&#160;něho vyskočil, odstrčil je a&#160;přitáhl si jiné. Po tomto výjevu mi už nemusel říkat, že k&#160;mému příznivci pojal odpor, ani já se mu nemusel přiznávat ke svému. Svěřili jsme se s&#160;tím pocitem jeden druhému, aniž jsme spolu vyměnili slůvko.</p>
			<p class="MLP_text ParaOverride-1">„Co myslíte,“ zeptal jsem se Herberta, když už šťastně seděl v&#160;jiném křesle, „co dělat?“</p>
			<p class="MLP_text ParaOverride-1">„Můj ubohý milý Händle,“ odpověděl s&#160;hlavou v&#160;dlaních, „jsem tuze omráčený, abych mohl vůbec myslet.“</p>
			<p class="MLP_text ParaOverride-1">„To já byl taky, Herberte, když to na mne spadlo. Ale buď jak buď, něco se udělat musí. Má v&#160;hlavě rozličné nové utrácení&#160;– koně a&#160;kočáry a&#160;všelijaké jiné marnotratné opičky. To se mu musí nějak zarazit.“</p>
			<p class="MLP_text ParaOverride-1">„Chcete říci, že nemůžete přijmout&#160;–“</p>
			<p class="MLP_text ParaOverride-1">„Jak bych mohl?“ namítl jsem, když se Herbert odmlčel. „Po­myslete na něj! Podívejte se na něj!“</p>
			<p class="MLP_text ParaOverride-1">Oba jsme se bezděčně otřásli.</p>
			<p class="MLP_text ParaOverride-1">„A&#160;ke všemu se bojím, že strašlivá pravda je, Herberte, že ten člověk ke mně lne, vroucně ke mně lne. Měl kdy někdo takový osud?“</p>
			<p class="MLP_text ParaOverride-1">„Můj ubohý milý Händle,“ opakoval Herbert.</p>
			<p class="MLP_text ParaOverride-1">„Dál,“ pokračoval jsem, „i kdybych konec konců tímhle rázem přestal a&#160;víc už od něho nevzal ani troník, jen pomyslete, kolik mu už jsem dlužen! A&#160;dál potom: vězím hluboko v&#160;dluzích&#160;– až moc hluboko na člověka, který teď nemá od svých vyhlídek co očekávat&#160;– a&#160;nemám průpravu k&#160;žádnému povolání a&#160;nehodím se k&#160;ničemu.“</p>
			<p class="MLP_text ParaOverride-1">„No, no, no!“ zaprotestoval Herbert. „Neříkejte, že se k&#160;ničemu nehodíte.“</p>
			<p class="MLP_text ParaOverride-1">„A&#160;k&#160;čemu že se hodím? Vím jen o&#160;jednom, k&#160;čemu se hodím, a&#160;to je jít vojákovat. A&#160;byl bych už možná šel, milý Herberte, nebýt naděje, že vaše přátelství a&#160;náklonnost mi poradí.“</p>
			<p class="MLP_text ParaOverride-1">Tu jsem samozřejmě podlehl citům&#160;– a&#160;Herbert kromě toho, že mi vřele stiskl ruku, samozřejmě dělal, že to nevidí.</p>
			<p class="MLP_text ParaOverride-1">„Nevím, nevím, milý Händle,“ ozval se za chvíli, „ale s&#160;vojančením to nevychází. Kdybyste se už měl téhle přízně i&#160;těch dobrodiní vzdát, myslím, že byste to udělal s&#160;jakousi slabou nadějí, že jednoho dne splatíte, co jste dosud dostal. A&#160;ta naděje by nebyla zrovna silná, kdybyste šel vojákovat. Ostatně, je to vůbec nesmysl. Nekonečně líp byste pořídil v&#160;Clarrikerově obchodě, i&#160;když je tak malý. Víte přece, že se tam vypracovávám na společníka firmy.“</p>
			<p class="MLP_text ParaOverride-1">Ubožák! Neměl potuchy, za čí peníze.</p>
			<p class="MLP_text ParaOverride-1">„Ale je tady ještě jiný problém,“ pokračoval Herbert. „Ten muž je negramotný, umíněný člověk, který v&#160;sobě už dlouho živí určitou utkvělou myšlenku. Nadto mi připadá (možná že se v&#160;úsudku o&#160;něm mýlím) jako člověk bezohledného a&#160;prudkého ražení.“</p>
			<p class="MLP_text ParaOverride-1">„To je, to vím,“ přisvědčil jsem. „Počkejte, až vám povím, jaký jsem toho viděl důkaz.“ A&#160;pověděl jsem mu, o&#160;čem jsem se ve svém vyprávění nezmínil&#160;– o&#160;onom střetnutí s&#160;druhým trestancem.</p>
			<p class="MLP_text ParaOverride-1">„Tedy vidíte,“ opáčil Herbert, „a teď pomyslete na tohle! S&#160;nasazením vlastního života přijede sem, aby uskutečnil svou utkvělou myšlenku. A&#160;v&#160;okamžiku, kdy ji po tolika letech lopoty a&#160;čekání uskutečnil, mu podtrhnete půdu pod nohama, zardousíte jeho myšlenku a&#160;rázem učiníte všechno, co si nashromáždil, pro něj bezcenným. Nenapadá vás nic, co by mohl pod tíhou takového zklamání udělat?“</p>
			<p class="MLP_text ParaOverride-1">„Napadá, Herberte, a&#160;vidím to ustavičně v&#160;duchu hned od té osudné noci, co přišel. Nic mi v&#160;myšlenkách nevystupuje tak jasně jako to, že by se šel sám udat a&#160;nechal se zatknout.“</p>
			<p class="MLP_text ParaOverride-1">„Pak na to můžete vzít jed,“ pravil Herbert, „že tu je velké nebezpečí, že by to udělal. V&#160;tom je jeho moc nad vámi tak dlouho, dokud zůstane v&#160;Anglii, a&#160;to by byl jeho zoufalý krok, kdybyste ho opustil.“</p>
			<p class="MLP_text ParaOverride-1">Hrůznost té představy, která mě tížila už hned od samého začátku a&#160;jejíž vyplnění by mě bylo takřka donutilo, abych se na sebe díval málem jako na jeho vraha, na mne dolehla takovou silou, že jsem nevydržel zůstat klidně sedět v&#160;křesle, nýbrž začal se procházet po pokoji sem a&#160;tam. Přitom jsem vyložil Herbertovi, že i&#160;kdyby Provise poznali a&#160;zatkli přes všechnu jeho opačnou snahu, cítil bych se i&#160;tak nešťastný jako příčina toho, ať jakkoli nevinná. Ano, ano&#160;– třebaže jsem byl tolik nešťastný, že je na svobodě tak blízko u&#160;mne, a&#160;třebaže bych býval mnohem raději po všechny dny svého života pracoval v&#160;kovárně, než abych kdy byl došel k&#160;tomuhle!</p>
			<p class="MLP_text ParaOverride-1">Ale ničím se nedala zahnat neodbytná otázka, co dělat? </p>
			<p class="MLP_text ParaOverride-1">„To první a&#160;hlavní, co se musí udělat,“ prohlásil Herbert, „je dostat ho z&#160;Anglie. Budete muset jet s&#160;ním a&#160;pak ho možná přemluvíte, aby jel.“</p>
			<p class="MLP_text ParaOverride-1">„Ale ať ho odvezu, kam chci, můžu mu nějak zabránit, aby se nevrátil?“</p>
			<p class="MLP_text ParaOverride-1">„Milý Händle, copak to není zřejmé, že pro vás musí být mnohem riskantnější prozradit mu svoje smýšlení a&#160;uvrhnout ho do zoufalství tady, kde je Newgate ve vedlejší ulici, než někde jinde? Kdyby se dala vymyslet nějaká záminka, jak ho dostat pryč, třeba na konto toho druhého trestance nebo čehokoli jiného v&#160;jeho životě, prosím!“</p>
			<p class="MLP_text ParaOverride-1">„Zase kámen úrazu!“ řekl jsem, zastavil jsem se před Herbertem a&#160;rozpřáhl jsem proti němu otevřené dlaně, jako by v&#160;nich ležela celá zoufalost případu. „Nic o&#160;jeho životě nevím. Div jsem z&#160;toho nezešílel, sedět tady přes ty večery a&#160;vidět ho před sebou, toho člověka tak spjatého s&#160;mým štěstím i&#160;neštěstím, a&#160;přesto tak mi neznámého, vyjma jako bídného ubožáka, který mě kdysi v&#160;dětství po dva dny děsil!“</p>
			<p class="MLP_text ParaOverride-1">Herbert vstal, zavěsil se do mne a&#160;tak jsme se pomaličku spolu procházeli sem a&#160;tam a&#160;dívali se do koberce.</p>
			<p class="MLP_text ParaOverride-1">„Händle,“ začal Herbert a&#160;zastavil se, „jste přesvědčený, že už od něho nemůžete přijmout žádné další dobrodiní, ano?“</p>
			<p class="MLP_text ParaOverride-1">„Pevně. Vy byste jistě byl taky, kdybyste byl na mém místě, ne?“</p>
			<p class="MLP_text ParaOverride-1">„A&#160;jste přesvědčený, že se s&#160;ním musíte rozejít?“</p>
			<p class="MLP_text ParaOverride-1">„Herberte, jak se mne můžete tak ptát?“</p>
			<p class="MLP_text ParaOverride-1">„A&#160;máte, a&#160;je vaší povinností mít, tolik šetrnosti k&#160;životu, který kvůli vám vydal v&#160;nebezpečí, že musíte toho muže uchránit, je-li možno, aby ho zbytečně nepromarnil. Pak ho tedy musíte dostat z&#160;Anglie dříve, než vůbec hnete prstem, abyste se odpoutal. Jakmile to uděláte, odpoutejte se, pro boha živého, a&#160;pak už to spolu nějak dovedeme ke konci, milý, drahý kamaráde.“</p>
			<p class="MLP_text ParaOverride-1">Byla to útěcha, podat si na to ruku a&#160;procházet se dál po pokoji sem a&#160;tam, i&#160;když bylo uděláno jen tak málo.</p>
			<p class="MLP_text ParaOverride-1">„A&#160;teď, Herberte,“ řekl jsem, „co se týče toho, jak se dovědět něco o&#160;jeho životě. K&#160;tomu vede jen jediná cesta, pokud vidím. Musím se ho zeptat přímo.“</p>
			<p class="MLP_text ParaOverride-1">„Ano. Zeptejte se ho,“ přikývl Herbert, „až budeme ráno sedět u&#160;snídaně.“ Provis totiž oznámil, když se loučil s&#160;Herbertem, že přijde s&#160;námi posnídat.</p>
			<p class="MLP_text ParaOverride-1">Jen jsme se rozhodli pro tento plán, šli jsme spát. Zdály se mi nejdivočejší sny a&#160;všechny se týkaly jeho a&#160;já se probudil neosvěžený; probudil jsem se také s&#160;obnoveným strachem, jehož jsem se v&#160;noci zbavil, že ho totiž poznají a&#160;dopadnou jako vypovězence, který se vrátil. V&#160;bdělém stavu jsem z&#160;toho strachu vůbec nevycházel.</p>
			<p class="MLP_text ParaOverride-1">Přišel v&#160;určenou hodinu, vytáhl svůj velký zavírák a&#160;usadil se k&#160;jídlu. Hýřil plány, jak se „jeho pán vytáhne a&#160;ukáže jako opravdickej pán“, a&#160;naléhal na mne, abych se co nejdřív pustil do tobolky, kterou zanechal v&#160;mé držbě. Náš byt i&#160;svůj příbytek pokládal za prozatímní obydlí a&#160;radil mi, abych se bez meškání poohlédl po nějakém „nóbl kvelbu“ blízko Hyde Parku, kde by mohl mít nějaký „krcálek na upelešení“. Když konečně dosnídal a&#160;otíral si svůj křivák o&#160;kalhoty, řekl jsem mu beze slova úvodu:</p>
			<p class="MLP_text ParaOverride-1">„Jak jste včera večer odešel, vyprávěl jsem příteli o&#160;tom zápase, při kterém vás zastihli vojáci na blatech, když jsme k&#160;vám tehdy došli. Pamatujete se?“</p>
			<p class="MLP_text ParaOverride-1">„Abych se nepamatoval!“ odpověděl. „To si myslím!“</p>
			<p class="MLP_text ParaOverride-1">„Rádi bychom něco věděli o&#160;tom člověku&#160;– i&#160;o&#160;vás. Je to divné nevědět o&#160;vás dvou, a&#160;zvláště přímo o&#160;vás, nic víc, než co jsem mohl včera příteli vyprávět. Není tohle stejně vhodná chvíle jako jindy, abychom se dověděli víc?“</p>
			<p class="MLP_text ParaOverride-1">„No!“ pronesl po chvíli uvažování. „Jste pod přísahou, to víte, Pipovo kamaráde, jo?“</p>
			<p class="MLP_text ParaOverride-1">„Jistěže,“ přisvědčil Herbert.</p>
			<p class="MLP_text ParaOverride-1">„A&#160;ta platí, ať řeknu, co chci, víme,“ zdůraznil. „Ta přísaha se vztahuje na všecko.“</p>
			<p class="MLP_text ParaOverride-1">„Tak jí také rozumím.“</p>
			<p class="MLP_text ParaOverride-1">„A&#160;heleďte podívejte! Co jsem udělal, to jsem odpracoval a&#160;zaplatil za to!“ zdůraznil znovu.</p>
			<p class="MLP_text ParaOverride-1">„Budiž!“</p>
			<p class="MLP_text ParaOverride-1">Vytáhl svou černou dýmku a&#160;chystal se ji nacpat papuánem, ale jak pohlédl na chundel zcuchaného tabáku v&#160;dlani, pomyslel si patrně, že by mohl zamotat nit jeho vyprávění. Schoval tabák zase zpátky do kapsy, zarazil si dýmku do knoflíkové dírky na kabátě, s&#160;roztaženými prsty se opřel oběma rukama o&#160;kolena, a&#160;když se na několik němých okamžiků zadíval hněvivě do ohně, stočil konečně pohled na nás a&#160;vyprávěl, co následuje.</p>
		</div>
</body>
</html>