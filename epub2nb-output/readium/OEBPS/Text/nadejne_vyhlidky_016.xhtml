<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">Kapitola dvanáctá</p>
			<p class="MLP_text_bez1radku ParaOverride-1">Byl jsem v&#160;duchu stále neklidnější kvůli tomu bledolícímu mladému pánovi. Čím víc jsem na ten zápas myslel a&#160;připomínal si bledolícího mladého pána na zádech s&#160;obličejem v&#160;rozličných stupních opuchlosti a&#160;zrudlosti, tím jistější mi připadalo, že se mi za to něco stane. Cítil jsem, že krev bledolícího mladého pána padá na mou hlavu a&#160;že zákon za ni vezme svou odplatu. Ačkoli jsem neměl žádnou určitou představu o&#160;trestu, kterému mám propadnout, bylo mi jasné, že vesničtí chlapci se nemohou jen tak potloukat krajem, pustošit domy vznešeného panstva a&#160;pouštět se do anglické studující mládeže, aby se tím nevystavovali přísnému potrestání. Po několik dní jsem se dokonce držel co možná doma, a&#160;než jsem už na nějakou pochůzku šel, nakukoval jsem napřed s&#160;největší opatrností a&#160;rozechvělým strachem z&#160;kuchyňských dveří, aby mě snad nepředvídaně nezaskočili zřízenci z&#160;okresní věznice. Nos bledolícího pána mi potřísnil krví kalhoty a&#160;já se pak v&#160;hloubi noci pokoušel ten důkaz své viny vyprat. O&#160;zuby bledolícího mladého pána jsem si odřel kotníky a&#160;pak jsem tisícerými kejkly motal a&#160;kroutil svou obrazotvornost, vymýšleje si rozličná neuvěřitelná vysvětlení pro tuto zrádnou okolnost, až mě dovlečou před soudní tribunál.</p>
			<p class="MLP_text ParaOverride-1">Když nadešel den, kdy jsem se měl vrátit na místo svého násilného činu, má hrůza dostoupila vrcholu. Nebudou snad v&#160;záloze za vraty na mne číhat pochopové spravedlnosti, schválně tam vyslaní z&#160;Londýna? Nebo nevezme snad slečna Havishamová odplatu raději do vlastních rukou a&#160;nepomstí sama pohanu spáchanou na jejím domě? Nevstane třebas v&#160;těch svých rubášovitých šatech a&#160;nevytáhne pistoli a&#160;prostě mě na místě zastřelí? Nebo nenajme si snad nějaké kluky&#160;– početnou tlupu žoldáků&#160;– a&#160;nepodplatí je, aby mě v&#160;pivovaře přepadli a&#160;vymlátili ze mne duši? Bylo velkým důkazem mé důvěry v&#160;charakter toho bledolícího mladého pána, že jeho jsem si ani jedinkrát nepředstavoval v&#160;roli účastníka odvetných opatření; vždycky mi přicházela na mysl jako činy jeho ukvapených příbuzných, popuzených jeho zřízeným obličejem a&#160;rozhořčených soucitem s&#160;poničenou rodovou podobou.</p>
			<p class="MLP_text ParaOverride-1">Než k&#160;slečně Havishamové jsem jít musel, a&#160;také šel. A&#160;ejhle, z&#160;nedávné bitky nevzešlo nic! Nepadla o&#160;ní ani sebemenší zmínka a&#160;nikde v&#160;celém domě nebylo možno bledolícího mladého pána vypátrat. Našel jsem tutéž branku otevřenou a&#160;prozkoumal jsem zahradu, ba byl jsem se i&#160;podívat do oken toho zadního domku; ale pohled mi nečekaně zarazily zavřené okenice uvnitř za sklem a&#160;všechno bylo jako po vymření. Pouze v&#160;koutě, kde se zápas konal, se mi podařilo objevit důkaz, že mladý pán vůbec existuje. Byly tam stopy jeho sedlé krve a&#160;já je lidským zrakům zakryl zahradní prstí.</p>
			<p class="MLP_text ParaOverride-1">Na široké chodbičce nad schody, jež oddělovala budoár slečny Havishamové od onoho druhého pokoje, kde byl dlouhý prostřený stůl, jsem spatřil zahradní křeslo&#160;– lehkou židli na kolečkách, která se dala zezadu strkat. Postavili ji tam od mé minulé návštěvy a&#160;hned tím dnem počínaje se stalo mým pravidelným zaměstnáním vozit slečnu Havishamovou v&#160;onom křesle (když ji unavilo chodit s&#160;rukou opřenou o&#160;mé rameno) kolem dokola po jejím budoáru a&#160;přes chodbičku a&#160;kolem dokola po druhém pokoji. Znovu a&#160;znovu a&#160;znovu jsme konali tyto cesty a&#160;někdy trvaly třebas i&#160;tři hodiny v&#160;jednom kuse. Bezděčně tu povšechnou zmínkou označuji tyto vyjížďky jako četné, poněvadž hned napoprvé bylo dohodnuto, že tam budu za tím účelem chodit každý druhý den v&#160;poledne, a&#160;poněvadž nyní hodlám v&#160;krátkosti shrnout období alespoň osmi nebo desíti měsíců.</p>
			<p class="MLP_text ParaOverride-1">Jak jsme si ponenáhlu na sebe víc zvykali, slečna Havishamová si se mnou víc povídala a&#160;mezi jinými otázkami se mě i&#160;ptala, co jsem se učil a&#160;čím chci být. Řekl jsem jí, že podle mého asi půjdu do učení k&#160;Joeovi, a&#160;rozhovořil jsem se o&#160;tom, že nic neumím a&#160;že bych rád uměl všechno; doufal jsem totiž, že mi možná nabídne nějakou pomoc k&#160;dosažení tohoto vysněného cíle. Ale neučinila tak; připadalo mi, že právě naopak vidí raději, že jsem nevědomý. Také mi nikdy nedala ani troník, ani cokoli jiného kromě mého poledního jídla&#160;– ba dokonce ani nikdy neslíbila, že mi za mé služby zaplatí.</p>
			<p class="MLP_text ParaOverride-1">Estella byla vždycky nablízku a&#160;vždycky mě pouštěla dovnitř i&#160;ven, ale nikdy mi už neřekla, že ji smím políbit. Někdy mě chladně trpěla; někdy se ke mně chovala blahosklonně; někdy se ke mně chovala docela přátelsky důvěrně; někdy mi umíněně říkala, že mě nemůže ani vidět. Slečna Havishamová se mne často ptala, nebo když jsme nebyli sami, šeptala: „Není pořád hezčí a&#160;hezčí, Pipe?“ A&#160;když jsem odpovídal, že ano (neboť vskutku rostla do krásy), zřejmě se z&#160;toho nenasytně těšila. Také když jsme hráli karty, slečna Havishamová přihlížela a&#160;s&#160;lakotným požitkářstvím sledovala Estelliny rozmary, ať už byly jaké chtěly. A&#160;někdy, když její rozmary byly tak četné a&#160;tolik si navzájem odporovaly, že jsem byl v&#160;úzkých, co říci nebo udělat, slečna Havishamová ji s&#160;překypující něžností objala a&#160;šeptala jí do ucha něco, co znělo jako: „Lámej jim srdce, má pýcho a&#160;naději, lámej jim srdce a&#160;neměj slitování!“</p>
			<p class="MLP_text ParaOverride-1">Joe si někdy u&#160;kovadliny pobzukoval úryvky písničky, v&#160;níž se opakoval refrén „Náš Klem“. Nebyl to právě nejobřadnější způsob, jak uctívat svatého patrona; ale domnívám se, že náš Klem už v&#160;takovém poměru ke kovářům byl. Písnička napodobovala rytmus úderů do železa a&#160;byla pouhou lyrickou záminkou, aby se mohlo vyslovit vážené jméno našeho Klema. Tak vyzývala jinochy: „… buď náš muž&#160;– Náš Klem! Pevně stůj, paže tuž&#160;– Náš Klem! Buch a&#160;buch, ráz a&#160;ráz&#160;– Náš Klem! Perlík zvoň, zas a&#160;zas&#160;– Náš Klem! Jiskry křeš, ocel kuj&#160;– Náš Klem! Plamen huč, oheň duj&#160;– Náš Klem!“ Jednoho dne krátce potom, co se objevilo pojízdné křeslo, z&#160;ničeho nic mi slečna Havishamová se svým netrpělivým poškubáváním prstů náhle řekla: „Honem, honem, honem! Zpívej!“ Vozil jsem ji právě po pokoji a&#160;samým překvapením jsem tiše zanotoval právě tento popěvek. Náhodou se jí tak zalíbil, že se nápěvu chytla a&#160;provázela jej tichým, dumavým hlasem, jako kdyby zpívala ze spaní. Od toho dne se nám stalo zvykem, že jsme jej při našich procházkách pobrukovali oba, a&#160;často se k&#160;nám připojila i&#160;Estella&#160;– třebaže celá melodie zněla tak tlumeně, i&#160;když jsme zpívali tři, že v&#160;tom starém ponurém domě probouzela méně hluku než nejslabší šum větru.</p>
			<p class="MLP_text ParaOverride-1">Jak na mne mohlo takové prostředí působit? Jak mohla moje povaha uniknout jeho vlivu? Lze se divit, že jsem měl myšlenky stejně omámené, jako jsem měl oslněné oči, když jsem z&#160;těch kalných žlutých pokojů vyšel na denní světlo?</p>
			<p class="MLP_text ParaOverride-1">Možná že bych byl Joeovi o&#160;bledolícím mladém pánovi pověděl, kdybych se nebyl předtím dal svést k&#160;oněm nehorázným výmyslům, k&#160;nimž jsem se přiznal. Za těchto okolností jsem však cítil, že Joe by se asi sotva mohl ubránit, aby v&#160;bledolícím mladém pánovi neviděl něco jiného než vhodného pasažéra do černého sametového kočáru; proto jsem o&#160;něm neřekl ani slovo. Mimoto ona nechuť přivolit k&#160;hovoru o&#160;slečně Havishamové a&#160;Estelle, která mě ovládla hned na začátku, stále sílila, jak čas míjel. Úplnou důvěru jsem neměl k&#160;nikomu jinému než k&#160;Biddy; ale chudince Biddy jsem pověděl do puntíku všechno. Proč mi připadalo přirozené se jí svěřovat a&#160;proč Biddy měla tak hluboký zájem o&#160;všechno, co jsem jí vyprávěl, to jsem tehdy nevěděl, třebaže myslím, že dnes to vím.</p>
			<p class="MLP_text ParaOverride-1">Doma v&#160;kuchyni zatím pokračovaly porady, nabité téměř nesnesitelnými útrapami pro mou předrážděnou mysl. Ten osel Pumblechook přijížděl často navečer k&#160;nám jen proto, aby s&#160;mou sestrou rozbíral mé vyhlídky do budoucnosti; a&#160;vskutku pevně věřím (až do dneška s&#160;menší kajícností, než bych měl pociťovat), že kdyby tyhle moje ruce bývaly dokázaly vytáhnout mu na kočárku zákolník, byly by to udělaly. Ten bídák byl člověk tak omezený a&#160;tupohlavý, že nemohl moje vyhlídky rozbírat, neměl-li mě přímo před nosem&#160;– takřka jako na kuchání&#160;– a&#160;tu mě (zpravidla za límec) odvlékal z&#160;mé stoličky, na které jsem tiše seděl v&#160;koutku, postavil si mě před oheň, jako by si mě chystal k&#160;pečení, a&#160;začínal obyčejně slovy: „No, paninko, tak tady ho máme, hošíčka! Tady máme toho hošíčka, co jste ho vychovala vlastníma rukama. Hezky zvedni bradu, hochu, a&#160;buď do smrti smrťoucí vděčný těm, kdo tě vlastní rukou vychovali. Tak teda, paninko, potažmo tuhle k&#160;hochovi!“ A&#160;pak mi shrábl vlasy do čela&#160;– k&#160;čemuž jsem, jak jsem se již zmínil, už od svých nejranějších vzpomínek z&#160;hloubi duše upíral právo kterémukoli svému bližnímu&#160;– a&#160;držel si mě před sebou za rukáv co dokonalý obraz slaboduchosti, kterému se mohl vyrovnat jen on sám.</p>
			<p class="MLP_text ParaOverride-1">Potom si se sestrou začali notovat v&#160;tak nesmyslných dohadech o&#160;slečně Havishamové a&#160;o&#160;tom, co udělá se mnou a&#160;pro mne, že jsem míval chuť&#160;– sto chutí&#160;– pustit se do vzteklého pláče, vrhnout se na Pumblechooka a&#160;třískat ho, co se do něho vejde. Za těchto rozhovorů se mnou sestra mluvila, jako by mi s&#160;každým oslovením prakticky vyrvala jeden další zub, přičemž Pumblechook, můj samozvaný ochránce, seděl a&#160;obhlížel si mě zlehčujícím pohledem jako strůjce mého štěstí, který si myslí, že se podjal práce velmi nevýnosné.</p>
			<p class="MLP_text ParaOverride-1">Joe se těchto rozprav neúčastnil. Ale pokud porady trvaly, často se na něho mezi řečí obraceli, poněvadž kovářka vystihla, že Joe nijak nepřeje tomu, aby mě vzali z&#160;kovárny. Byl jsem teď už dost starý, abych se mohl stát Joeovým učedníkem, a&#160;když Joe seděl s&#160;pohrabáčem opřeným o&#160;kolena a&#160;zamyšleně prohrabával popel mezi dolními mřížkami, vykládala si sestra toto jeho nevinné počínání tak očividně jako opozici z&#160;jeho strany, že k&#160;němu bleskurychle přiskočila, vytrhla mu pohrabáč z&#160;ruky, zalomcovala Joem a&#160;pohrabáč schovala. Každičká taková rozprava končila způsobem, který mě svrchovaně roztrpčoval. Zčistajasna, bez jakékoli příčiny nebo přípravy, si sestra přetrhla zívnutí a&#160;potom, jako bych jí byl padl do oka čistě náhodou, se střemhlav vrhla na mne s voláním: „Zmiz, <span class="MLP_znak_kurziva_11b">tebe</span> už máme dost! <span class="MLP_znak_kurziva_11b">Ty</span> koukej mazat do postele! <span class="MLP_znak_kurziva_11b">Ty</span> ses nás pro jeden večír natrápil už dost, věru že dost!“ Jako bych je byl úpěnlivě prosil, aby mě utýrali.</p>
			<p class="MLP_text ParaOverride-1">Tak to u&#160;nás chodilo dlouhou dobu a&#160;zdálo se pravděpodobné, že tak to bude u&#160;nás i&#160;dlouhou dobu ještě pokračovat, když vtom se slečna Havishamová jednoho dne při procházce se mnou najednou zastavila a&#160;s&#160;rukou opřenou o&#160;mé rameno poněkud mrzutě prohodila:</p>
			<p class="MLP_text ParaOverride-1">„Ty nějak rosteš, Pipe!“</p>
			<p class="MLP_text ParaOverride-1">Pokládal jsem za nejlepší naznačit pouze hloubavým pohledem, že to snad zavinují okolnosti, které se vymykají mé moci.</p>
			<p class="MLP_text ParaOverride-1">V&#160;tom okamžiku neřekla už nic víc; ale po chviličce se znovu zastavila a&#160;opět se na mne podívala a&#160;– a&#160;po chviličce zase&#160;– a&#160;potom se zatvářila zamračeně a&#160;zádumčivě. Při mé příští návštěvě však, když naše obvyklá procházka skončila a&#160;já ji opět usadil k&#160;jejímu toaletnímu stolku, mě škubnutím svých netrpělivých prstů zadržela:</p>
			<p class="MLP_text ParaOverride-1">„Řekni mi ještě jednou jméno toho tvého kováře.“</p>
			<p class="MLP_text ParaOverride-1">„Joe Gargery, paní.“</p>
			<p class="MLP_text ParaOverride-1">„To je ten mistr, cos k&#160;němu měl jít do učení?“</p>
			<p class="MLP_text ParaOverride-1">„Ano, slečno Havishamová.“</p>
			<p class="MLP_text ParaOverride-1">„Nejlíp, kdybys do toho učení nastoupil hned. Přišel by Gargery s&#160;tebou sem a&#160;přinesl by s&#160;sebou tvou učební smlouvu, co myslíš?“</p>
			<p class="MLP_text ParaOverride-1">Dal jsem najevo své přesvědčení, že by si nepochybně pokládal jenom za čest, kdyby ho požádala, aby přišel.</p>
			<p class="MLP_text ParaOverride-1">„Tak ať přijde.“</p>
			<p class="MLP_text ParaOverride-1">„V&#160;nějaký určitý den nebo čas, slečno Havishamová?“</p>
			<p class="MLP_text ParaOverride-1">„Ne, ne, ne! O&#160;čase nic nevím. Ať přijde brzy a&#160;ať přijde s&#160;tebou.“</p>
			<p class="MLP_text ParaOverride-1">Když jsem se večer dostal domů a&#160;vyřídil Joeovi tento vzkaz, sestru „chytil rapl“, a&#160;to v&#160;míře strašlivější než kdykoli předtím. Ptala se mne i&#160;Joea, myslíme-li si, že je nějaká naše onuce, a&#160;jak se můžeme opovážit s&#160;ní tak jednat a&#160;co si prý ráčíme myslet, do jaké společnosti že se hodí ona? Když vyčerpala celou záplavu podobných dotazů, hodila po Joeovi svícnem, propukla v&#160;hlasité štkaní, vytáhla lopatku na smetí&#160;– to bylo vždycky velmi zlé znamení&#160;–, uvázala si svou režnou zástěru a&#160;začala nemožně řádit s&#160;úklidem. Nespokojila se jen s&#160;uklízením nasucho, ale popadla kbelík a&#160;rejžák a&#160;drhla a&#160;drhla, až nás vyklidila z&#160;domova i&#160;z&#160;domu a&#160;my stáli vzadu na dvorku a&#160;klepali se zimou. Bylo deset hodin v&#160;noci, než jsme se odvážili vklouznout zase dovnitř, a&#160;tu se zeptala Joea, proč si rovnou nevzal nějakou černou otrokyni? Chudák Joe na to neodpověděl a&#160;jenom stál a&#160;probíral se v&#160;licousech a&#160;díval se sklíčeně na mne, jako kdyby si myslel, že by to možná vskutku bývala lepší spekulace.</p>
		</div>
</body>
</html>