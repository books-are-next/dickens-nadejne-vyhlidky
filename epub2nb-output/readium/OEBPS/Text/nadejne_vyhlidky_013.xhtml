<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-9" class="MLP_uroven2_kapitola ParaOverride-1">Kapitola devátá</p>
			<p class="MLP_text_bez1radku ParaOverride-1">Když jsem došel domů, hořela sestra zvědavostí, aby se o&#160;domě slečny Havishamové dověděla první poslední, a&#160;zasypala mě spoustou otázek. A&#160;brzy jsem pocítil, jak mi prudkými herdami valchuje záda od zátylku až po kříž a&#160;potupně mi otlouká obličej o&#160;kuchyňskou zeď, protože jsem její otázky nezodpověděl dost obšírně.</p>
			<p class="MLP_text ParaOverride-1">Skrývá-li se v&#160;prsou ostatních mladých lidí strach z&#160;neporozumění alespoň přibližně v&#160;takové síle, v&#160;jaké se skrýval v&#160;prsou mých&#160;– což pokládám za pravděpodobné, poněvadž nemám žádný zvláštní důvod se domnívat, že jsem byl zrůdný&#160;–, pak to je klíč k&#160;mnoha případům uzavřenosti. Byl jsem přesvědčen, že kdybych popsal dům slečny Havishamové tak, jak ho moje oči viděly, setkal bych se s&#160;neporozuměním. Nejen to, ale byl jsem též přesvědčen, že ani slečně Havishamové by nikdo neporozuměl; a&#160;ač mě samému byla úplně nepochopitelná, měl jsem dojem, že by v&#160;tom bylo cosi hrubého a&#160;zrádného, kdybych ji takovou, jaká je vskutku (o slečně Estelle vůbec nemluvě), vydal napospas myšlenkovému pitvání kovářčinu. Proto jsem také řekl, co nejméně jsem mohl, a&#160;musel si nechat otloukat obličej o&#160;kuchyňskou zeď.</p>
			<p class="MLP_text ParaOverride-1">Ze všeho nejhorší bylo, že se ten starý tlučhuba Pumblechook, sžíraný lačnou zvědavostí, aby se honem dověděl o&#160;všem, co jsem viděl a&#160;slyšel, odpoledne přihnal vyjeveně k&#160;nám, aby se nechal obeznámit s&#160;podrobnostmi. A&#160;již pouhý pohled na toho trapiče s&#160;jeho rybíma očima, otevřenými ústy, ryšavými vlasy zvídavě naježenými a&#160;s&#160;vestou vzdouvanou jalovou počtářskou nadutostí utužil mou zdrženlivost v&#160;zavilé mlčení.</p>
			<p class="MLP_text ParaOverride-1">„No, hochu,“ začal strýc Pumblechook, sotva se uvelebil v&#160;čestném křesle u&#160;krbu. „Jakpak se ti vedlo tam v&#160;městě?“</p>
			<p class="MLP_text ParaOverride-1">Odpověděl jsem: „Docela pěkně, pane,“ a&#160;sestra na mne zahrozila pěstí.</p>
			<p class="MLP_text ParaOverride-1">„Docela pěkně?“ opakoval pan Pumblechook. „Docela pěkně není žádná odpověď. Pověz nám, co myslíš tím docela pěkně, hochu?“</p>
			<p class="MLP_text ParaOverride-1">Vápno na čele možná utvrzuje mozek až do zarytosti. Buď jak buď, s&#160;tím vápnem ze stěny na čele byla moje zarytost skálopevná. Chvíli jsem uvažoval, a&#160;potom jsem odpověděl, jako bych byl objevil novou myšlenku: „Myslím tím docela pěkně.“</p>
			<p class="MLP_text ParaOverride-1">Sestra nedůtklivě vyjekla a&#160;užuž se na mne chtěla vrhnout&#160;– neměl jsem ani zdání ochrany, protože Joe se činil v&#160;kovárně&#160;–, ale pan Pumblechook ji zarazil slovy: „Ne! Neztrácejte trpělivost. Nechte toho mladíčka na starost mně, paninko; nechte toho mladíčka na starost mně.“ Potom se pan Pumblechook obrátil ke mně, jako by mi chtěl ostříhat vlasy, a&#160;řekl:</p>
			<p class="MLP_text ParaOverride-1">„Nejdříve (abychom si jako srovnali myšlenky): Třiačtyřicet pencí?“</p>
			<p class="MLP_text ParaOverride-1">Odhadoval jsem následky, kdybych odpověděl: „Čtyři sta liber,“ a&#160;protože jsem usoudil, že by byly pro mne neblahé, řekl jsem výsledek tak přibližně, jak jsem dovedl&#160;– trefil se asi tak o&#160;osm pencí vedle. Potom mě pan Pumblechook vyzkoušel z&#160;celé pencové množilky od „dvanáct pencí je jeden šilink“ až po „čtyřicet pencí jsou tři šilinky a&#160;čtyři pence“ a&#160;nakonec se mě zeptal vítězoslavně, jako by mě byl dorazil: „No vidíš! A&#160;kolik je třiačtyřicet pencí?“ Na to jsem po dlouhé chvíli přemýšlení odpověděl: „Nevím.“ A&#160;byl jsem tak navztekaný, že jsem skoro na pochybách, věděl-li jsem to doopravdy.</p>
			<p class="MLP_text ParaOverride-1">Pan Pumblechook kroutil hlavou jako vývrtkou, aby to ze mne vyšrouboval, a&#160;zeptal se: „Je třiačtyřicet pencí například sedm šilinků, šest pencí a&#160;tři čtvrtpence?“</p>
			<p class="MLP_text ParaOverride-1">„Ano!“ přisvědčil jsem. A&#160;třebaže mi sestra ihned vlepila několik pohlavků, měl jsem úžasnou radost, když jsem viděl, že mu moje odpověď pokazila žert a&#160;nadobro mu uťala řeč.</p>
			<p class="MLP_text ParaOverride-1">„Hochu! Jaká je slečna Havishamová?“ začal pan Pumblechook znovu, když se vzpamatoval; založil si ruce pevně na prsou a&#160;zase kroutil vývrtkou.</p>
			<p class="MLP_text ParaOverride-1">„Hrozně velká a&#160;tmavá,“ řekl jsem mu.</p>
			<p class="MLP_text ParaOverride-1">„Je, strýčku?“ zeptala se sestra.</p>
			<p class="MLP_text ParaOverride-1">Pan Pumblechook mrkl na znamení souhlasu; z&#160;toho jsem okamžitě usoudil, že jaktěživ slečnu Havishamovou neviděl, protože tak vůbec nevypadala.</p>
			<p class="MLP_text ParaOverride-1">„Dobře!“ prohodil pan Pumblechook domýšlivě. („Takhle se na něj musí! Myslím, že se mu začínáme dostávat na kůži, paninko, co?“)</p>
			<p class="MLP_text ParaOverride-1">„Jistěže, strýčku,“ odpověděla kovářka. „Škoda že na něj nemůžete pořád; vyznáte se tak dobře, jak s&#160;ním zatočit!“</p>
			<p class="MLP_text ParaOverride-1">„Poslouchej, hochu! Copak dělala, když jsi k&#160;ní dnes přišel?“ vyptával se pan Pumblechook dál.</p>
			<p class="MLP_text ParaOverride-1">„Seděla,“ odpověděl jsem, „v černém sametovém kočáře.“</p>
			<p class="MLP_text ParaOverride-1">Pan Pumblechook a&#160;kovářka vyvalili jeden na druhého oči&#160;– a&#160;žádný div&#160;– a&#160;oba opakovali: „V&#160;černém sametovém kočáře?“</p>
			<p class="MLP_text ParaOverride-1">„Ano,“ přikývl jsem. „A&#160;slečna Estella&#160;– to je její neteř, myslím&#160;– jí na zlatém talíři podávala okénkem do kočáru dort a&#160;víno. A&#160;všichni jsme měli dort a&#160;víno na zlatých talířích. A&#160;já si se svým jídlem vylezl vzadu na kočár, protože mi to nařídila.“</p>
			<p class="MLP_text ParaOverride-1">„Byl tam ještě někdo jiný?“ tázal se pan Pumblechook.</p>
			<p class="MLP_text ParaOverride-1">„Čtyři psi,“ řekl jsem.</p>
			<p class="MLP_text ParaOverride-1">„Velcí, malí?“</p>
			<p class="MLP_text ParaOverride-1">„Jako hora,“ odpověděl jsem. „A&#160;rvali se o&#160;telecí kotlety ze stříbrného košíku.“</p>
			<p class="MLP_text ParaOverride-1">Pan Pumblechook s&#160;kovářkou znovu na sebe vyvalili oči, úžasem zkoprnělí. Byl jsem načisto šílený&#160;– jako svědek na mučení, kterému je všechno jedno&#160;– a&#160;byl bych jim řekl prostě cokoli.</p>
			<p class="MLP_text ParaOverride-1">„Pro smilování boží, kde <span class="MLP_znak_kurziva_11b">byl</span> ten kočár?“ zeptala se sestra.</p>
			<p class="MLP_text ParaOverride-1">„V&#160;pokoji slečny Havishamové.“ Znovu vyvalili oči. „Ale nebyli u&#160;něho žádní koně.“ Tuto výhradu jsem připojil v&#160;okamžiku, když jsem zavrhl čtyři skvostně očabrakované komoně, které mě právě bláznivě napadlo připřáhnout.</p>
			<p class="MLP_text ParaOverride-1">„Strýčku, je to vůbec možné?“ ptala se kovářka. „Jak to ten kluk vůbec myslí?“</p>
			<p class="MLP_text ParaOverride-1">„Já vám to povím, paninko,“ pronesl pan Pumblechook. „Podle mého to jsou nosítka. Ona je potrhlá, víme&#160;– hodně potrhlá&#160;– právě dost potrhlá, aby trávila dny v&#160;nosítkách.“</p>
			<p class="MLP_text ParaOverride-1">„Už jste ji v&#160;nich někdy viděl, strýčku?“ pokračovala kovářka.</p>
			<p class="MLP_text ParaOverride-1">„Jak jsem mohl,“ opáčil, donucen k&#160;přiznání, „když jsem ji v&#160;životě ještě nespatřil? Nikdy ani okem nezahlídl!“</p>
			<p class="MLP_text ParaOverride-1">„Má ty dobroto, strýčku! A&#160;přesto jste s&#160;ní mluvil?“</p>
			<p class="MLP_text ParaOverride-1">„No copak nevíte,“ odpověděl pan Pumblechook popuzeně, „že když jsem tam byl, zavedli mě před dveře jejího pokoje a&#160;ty dveře byly pootevřené a&#160;ona se mnou mluvila tak zevnitř? Nepovídejte, tohle že nevíte, paninko. Ať tak nebo tak, hoch si tam šel hrát. Jak sis hrál, hochu?“</p>
			<p class="MLP_text ParaOverride-1">„Hráli jsme si s&#160;praporky,“ řekl jsem. (Dovoluji si poznamenat, že se na sebe dívám s&#160;úžasem, když si vzpomenu na lži, které jsem si tenkrát vymýšlel.)</p>
			<p class="MLP_text ParaOverride-1">„S&#160;praporky!“ opakovala sestra ozvěnou.</p>
			<p class="MLP_text ParaOverride-1">„Ano,“ přisvědčil jsem. „Estella mávala modrým praporkem a&#160;já mával červeným a&#160;slečna Havishamová mávala z&#160;okýnka kočáru praporkem celým posetým zlatými hvězdičkami. A&#160;potom jsme všichni mávali mečem a&#160;křičeli hurá.“</p>
			<p class="MLP_text ParaOverride-1">„Mečem!“ podivila se sestra. „A&#160;kde jste sebrali meče?“</p>
			<p class="MLP_text ParaOverride-1">„Z&#160;almary,“ řekl jsem. „A&#160;viděl jsem v&#160;ní taky pistole&#160;– a&#160;nabiják&#160;– a&#160;koule. A&#160;v&#160;pokoji nebylo vůbec denní světlo, ale celý byl osvětlený svíčkami.“</p>
			<p class="MLP_text ParaOverride-1">„To je pravda, paninko,“ dosvědčil pan Pumblechook s&#160;vážným přikývnutím. „Tak se doopravdy věci mají, protože tolik jsem viděl sám.“ A&#160;potom oba civěli na mne a&#160;já s&#160;nuceným výrazem neviňátka v&#160;tváři civěl zase na ně a&#160;pravou rukou jsem si žmoulal pravou nohavici.</p>
			<p class="MLP_text ParaOverride-1">Kdyby se mne byli vyptávali jen ještě chviličku déle, byl bych se beze vší pochyby prozradil, protože jsem měl právě v&#160;tom okamžiku na jazyku, že na dvoře se vznášel balón, a&#160;byl bych se takového tvrzení odvážil, nebýt toho, že moje vynalézavost kolísala mezi tímto neobyčejným zjevem a&#160;mezi medvědem v&#160;pivovaře. Ale přetřásání divů, které jsem až dotud předložil jejich úvaze, je zaměstnávalo natolik, že jsem tomu ušel. Ještě pořád se tím obírali, když Joe přišel od práce v&#160;kovárně vypít si v&#160;kuchyni hrníček čaje. A&#160;jemu hned sestra, spíš aby ulevila vlastní mysli, než aby uspokojila jeho, vyprávěla mé domnělé zážitky.</p>
			<p class="MLP_text ParaOverride-1">Nu, když jsem nyní viděl Joea vypoulit ty jeho modré oči a&#160;v&#160;bezmocném úžasu jimi koulet po celé kuchyni, přemohla mě kajícná lítost; ale pocítil jsem ji pouze k&#160;němu&#160;– ani v&#160;nejmenším k&#160;těm druhým dvěma. Vůči Joeovi, a&#160;jenom vůči Joeovi, jsem si připadal jako malý netvor, zatímco tak seděli a&#160;dohadovali se, jaký prospěch mi může vyplynout ze známosti a&#160;přízně slečny Havishamové. Vůbec nepochybovali, že slečna Havishamová pro mne „něco udělá“; jejich pochyby se týkaly pouze formy, jakou se to něco projeví. Sestra zastávala názor, že půjde o&#160;„nějaký majetek“. Pan Pumblechook se spíš klonil k&#160;pěknému výučnému, za které bych se šel učit nějakému slušnému oboru&#160;– řekněme například obchodování s&#160;obilím a&#160;semeny. Joe upadl u&#160;obou v&#160;nejhlubší nemilost, když vyrukoval s&#160;velkolepým nápadem, že třeba dostanu jenom jednoho z&#160;těch psů, co se rvali o&#160;telecí kotlety. „Jestli ta tvoje hloupá hlava nedokáže vypotit žádnou lepší myšlenku než tohle,“ okřikla ho sestra, „a jestli máš nějakou práci, tak ji raděj běž dodělat.“ Joe tedy šel.</p>
			<p class="MLP_text ParaOverride-1">Když pan Pumblechook odejel a&#160;sestra myla nádobí, vykradl jsem se za Joem do kovárny a&#160;zůstal jsem u&#160;něho, dokud pro ten den nesložil práci. Pak jsem mu řekl: „Joe, než ti vyhasne oheň, rád bych ti něco pověděl.“</p>
			<p class="MLP_text ParaOverride-1">„Ták, jistě, Pipe?“ odpověděl mi Joe a&#160;přitáhl si podkovářskou stoličku kousek k&#160;výhni. „Tak teda povídej. O&#160;co jde, Pipe?“</p>
			<p class="MLP_text ParaOverride-1">„Joe,“ začal jsem, popadl jsem ho ukazováčkem a&#160;palcem za vyhrnutý rukáv u košile a&#160;kroutil jsem mezi prsty látkou, „pamatuješ si to všechno o&#160;domě slečny Havishamové?“</p>
			<p class="MLP_text ParaOverride-1">„Jestli si to pamatuju?“ odpověděl Joe. „To bych řek! Napodiv!“</p>
			<p class="MLP_text ParaOverride-1">„Je to hrozná věc, Joe&#160;– ono to není pravda.“</p>
			<p class="MLP_text ParaOverride-1">„Ale jdi, co neříkáš, Pipe?“ zvolal Joe a&#160;v&#160;krajním úžasu sebou škubl a&#160;ucouvl. „Nechceš mi přece říkat, že to je&#160;–“ </p>
			<p class="MLP_text ParaOverride-1">„Ano, to chci&#160;– je to samá lež, Joe.“</p>
			<p class="MLP_text ParaOverride-1">„Ale snad ne všechno? Jistě přece nechceš říkat, Pipe, že tam nebyl žádný černý sametový kočár?“ Stál jsem totiž a&#160;vrtěl hlavou. „Ale aspoň psi tam byli, Pipe, ne? Heleď, Pipe,“ řekl Joe domlouvavě, „když už tam nebyly ty telecí kotlety, tak tam aspoň byli psi, viď?“</p>
			<p class="MLP_text ParaOverride-1">„Ne, Joe.“</p>
			<p class="MLP_text ParaOverride-1">„Tak jeden pes?“ vyzvídal Joe. „Štěně? No tak!“</p>
			<p class="MLP_text ParaOverride-1">„Ne, Joe, nebylo tam vůbec nic takového.“</p>
			<p class="MLP_text ParaOverride-1">Jak jsem tak beznadějně upíral oči na Joea, Joe si mě zděšeně prohlížel. „Pipe, chlapče zlatá! To přece nejde, kamaráde! Jářku? Kam to chceš takhle dovést?“</p>
			<p class="MLP_text ParaOverride-1">„Je to hrůza, Joe, viď?“</p>
			<p class="MLP_text ParaOverride-1">„Hrůza?“ zvolal Joe. „Strašná! Co tě to jen posedlo?“</p>
			<p class="MLP_text ParaOverride-1">„Nevím, Joe, co mě to posedlo,“ odpověděl jsem, pustil jsem se jeho rukávu a&#160;se svěšenou hlavou jsem si sedl do popela u&#160;jeho nohou, „ale byl bych rád, kdybys mě nebyl naučil říkat klukům v&#160;kartách spodek; a&#160;rád bych, abych neměl takové těžké boty ani takové hrubé ruce.“</p>
			<p class="MLP_text ParaOverride-1">A&#160;potom jsem vyprávěl Joeovi, jak ukrutně se cítím nešťastný a&#160;že jsem nemohl nijak vysvětlit své chování kovářce a&#160;Pumblechookovi, protože se mnou jednali tak surově, a&#160;že v&#160;domě slečny Havishamové byla krásná mladá dáma, která je strašlivě pyšná a&#160;řekla mi, že jsem obyčejný, a&#160;že bych chtěl, abych nebyl obyčejný, a&#160;že z&#160;toho všeho nějak vzešly ty lži, třebaže sám ani nevím jak. To byl případ metafyzický, pro Joea přinejmenším stejně těžce řešitelný jako pro mne. Ale Joe vyňal případ úplně z&#160;oblasti metafyziky a&#160;tím jej zdolal.</p>
			<p class="MLP_text ParaOverride-1">„Jedno je jisté, a&#160;na to můžeš vzít jed, Pipe,“ pronesl Joe po chvilce přemítání, „totiž že lež je lež. Ať už vznikla, jak chtěla, vůbec neměla vzniknout, a&#160;každá bez rozdílu vzniká u&#160;otce všech lží a&#160;k&#160;němu taky zase vede zpátky. Nikdá ať už neselžeš ani slovem, Pipe! <span class="MLP_znak_kurziva_11b">To</span> není cesta, jak se dostat z&#160;obyčejnosti, chlapče zlatá. A&#160;to, že jsi obyčejný, tak to mi není venkoncem jasné. V&#160;ledasčem jsi neobyčejný. Jsi neobyčejně malý. A&#160;stejně tak jsi neobyčejně učený.“</p>
			<p class="MLP_text ParaOverride-1">„Ne, Joe, jsem nevědomý a&#160;zaostalý.“</p>
			<p class="MLP_text ParaOverride-1">„Hm, jen se podívej, jaký dopis jsi napsal včera večer! Dokonce tiskacím písmem! Já ti už viděl dopisů&#160;– ajé! a&#160;od nóbl pánů!&#160;– a to ti můžu přísahat, že tiskacím písmem psané nebyly!“ pravil Joe.</p>
			<p class="MLP_text ParaOverride-1">„Co jsem se naučil, Joe, to je skorem tolik jako nic. Moc si o&#160;mně myslíš. To je to celé.“</p>
			<p class="MLP_text ParaOverride-1">„Inu budiž, Pipe,“ přikývl Joe, „ale ať už to tak je, nebo ať už to tak není, musíš být nejdřív obyčejný učenec, než z&#160;tebe může být neobyčejný učenec, to mi snad neupřeš. Král na trůně, už s&#160;korunou na hlavě, si nemůže jen tak sednout a&#160;psát tiskacím písmem své zákony, kdyby nebyl, ještě jako nedosazený korunní princ, začal s&#160;abecedou&#160;– chm,“ dodal Joe a&#160;hluboce významně pokývl hlavou, „a nezačal taky hezky u&#160;A&#160;a neprokousal se až k&#160;Z! A&#160;já dobře vím, co to je za práci, i&#160;když zrovna nemůžu říct, že jsem to celé dokázal.“</p>
			<p class="MLP_text ParaOverride-1">V&#160;tom kuse moudrosti bylo zrnko naděje a&#160;to jako by mě trochu povzbudilo.</p>
			<p class="MLP_text ParaOverride-1">„Jestli by pro obyčejné lidi, obyčejného stavu a&#160;výdělku,“ pokračoval Joe přemítavě, „nebylo lepší, aby raděj zůstali ve společnosti obyčejných lidí, místo aby si chodili hrát s&#160;neobyčejnými&#160;– a&#160;to mi připomíná, že ten praporek tam snad byl, doufám, ne?“</p>
			<p class="MLP_text ParaOverride-1">„Ne, Joe.“</p>
			<p class="MLP_text ParaOverride-1">„(To mě mrzí, že tam nebyl žádný praporek, Pipe.) Ať už by to teda bylo lepší nebo nebylo, nemůžeme teď tu otázku zkoumat nijak blíž, protože bysme tím tvou sestru rozzuřili, až by ji zase chytil rapl&#160;– a&#160;není přece ani pomyšlení, že bysme něco takového chtěli udělat schválně. Heleď, Pipe, poslouchej, co ti povídá opravdový přítel. Ten opravdový přítel tobě povídá tohle: Jestli se nedokážeš dopracovat neobyčejnosti cestou přímou, po cestách křivých se jí nedokážeš domoct nikdy. Proto už víckrát neselži ani jedinkým slovem, Pipe, a&#160;budeš živ a&#160;umřeš blaze.“</p>
			<p class="MLP_text ParaOverride-1">„Nehněváš se na mne, Joe?“</p>
			<p class="MLP_text ParaOverride-1">„Ne, chlapče zlatá. Ale když se veme v&#160;úvahu, že to byly lži, tak říkajíc jako hrom a&#160;drzé jako věž&#160;– to se tejče těch, co se pouštěly až do telecích řízků a&#160;psí rvačky&#160;–, tak by ti upřímnej člověk, co má na srdci jen tvé dobro, Pipe, radil, aby sis při zpytování svědomí porozjímal taky o&#160;nich, až půjdeš nahoru spát. To je všechno, chlapče zlatá, a&#160;už mi to víckrát nedělej!“</p>
			<p class="MLP_text ParaOverride-1">Když jsem se konečně dostal do své komůrky nahoře a&#160;modlil se večerní modlitby, nezapomněl jsem na Joeovo doporučení, ale přesto byla moje mladá mysl v&#160;rozpoložení tak vyšinutém a&#160;nevděčném, že jsem ještě dlouho po tom, kdy jsem se uložil k&#160;spánku, myslel na to, za jak obyčejného by Estella pokládala Joea, pouhého kováře, jak těžké by se jí zdály jeho boty a&#160;jak hrubé jeho ruce. Myslel jsem na to, jak Joe a&#160;moje sestra sedá právě v&#160;kuchyni a&#160;jak jsem i&#160;já před chviličkou přišel sem nahoru do postele z&#160;kuchyně a&#160;že slečna Havishamová a&#160;Estella nikdy nesedají v&#160;kuchyni, ale jsou vysoko povzneseny nad takové obyčejné počínání. Usnul jsem ve vzpomínkách na to, co jsem „dělával“, když jsem byl u&#160;slečny Havishamové&#160;– jako kdybych tam býval celé týdny a&#160;měsíce, a&#160;ne jen několik hodin, a&#160;jako bych se rozpomínal na něco značně dávného, a&#160;ne na události, které se přihodily teprve toho dne.</p>
			<p class="MLP_text ParaOverride-1">Byl to pro mne památný den, protože způsobil velké změny v&#160;mém životě. Ale tak tomu je s&#160;každým životem. Představte si, že byste z&#160;něho vyškrtli jeden určitý den, a&#160;uvažte, jak rozdílně by se byl utvářel jeho běh. Postůj, oko, jež toto čteš, a&#160;zamysli se na okamžik nad dlouhým řetězem ze železa nebo ze zlata, z&#160;trní nebo z&#160;květů, který by tě nikdy nebyl spoutal, nebýt toho, že jeho první článek ukul jeden památný den!</p>
		</div>
</body>
</html>