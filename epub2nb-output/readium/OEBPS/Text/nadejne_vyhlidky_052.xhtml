<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-49</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-49" xml:lang="cs-CZ">
		<div class="Z-kladn--textový-r-meček">
			<p id="_idParaDest-48" class="MLP_uroven2_kapitola ParaOverride-1">Kapitola čtyřicátá osmá</p>
			<p class="MLP_text_bez1radku ParaOverride-1">K&#160;druhému ze dvou setkání, o&#160;nichž jsem učinil zmínku v&#160;předešlé kapitole, došlo asi týden po příhodě první. Opět jsem nechal loďku u&#160;rampy pod Londýnským mostem; tentokrát bylo odpoledne, o&#160;hodinu dříve; a&#160;v&#160;nerozhodnosti, kde bych měl večeřet, jsem se zatoulal od řeky až na Cheapside a&#160;toulal jsem se bez cíle po ní, jistě nejnesoustředěnější člověk v&#160;celém tom rušném davu, když tu jsem na rameni pocítil velkou ruku kohosi, kdo mě dostihl.</p>
			<p class="MLP_text ParaOverride-1">Byla to ruka pana Jaggerse a&#160;vzápětí se do mne zavěsil. </p>
			<p class="MLP_text ParaOverride-1">„Protože jdeme stejným směrem, Pipe, můžeme jít spolu. Kam máte namířeno?“</p>
			<p class="MLP_text ParaOverride-1">„Do Templu, myslím,“ řekl jsem.</p>
			<p class="MLP_text ParaOverride-1">„Vy nevíte?“ podivil se pan Jaggers.</p>
			<p class="MLP_text ParaOverride-1">„Nu,“ opáčil jsem potěšený, že aspoň pro jednou na něho v&#160;tom křížovém výslechu vyzraju, „ne, nevím, protože jsem se ještě nerozhodl.“</p>
			<p class="MLP_text ParaOverride-1">„Chystáte se k&#160;večeři, že?“ zeptal se pan Jaggers. „Nemáte nic proti tomu, připustit tohle, doufám?“</p>
			<p class="MLP_text ParaOverride-1">„Ne,“ odvětil jsem, „nemám nic proti tomu, připustit tohle.“</p>
			<p class="MLP_text ParaOverride-1">„A&#160;jste volný, že?“</p>
			<p class="MLP_text ParaOverride-1">„Rovněž nemám nic proti tomu, přiznat, že jsem volný.“</p>
			<p class="MLP_text ParaOverride-1">„Pak tedy pojďte,“ pravil pan Jaggers, „a povečeřte se mnou.“</p>
			<p class="MLP_text ParaOverride-1">Už jsem se chystal omluvit, když vtom dodal: „Přijde Wemmick.“ Změnil jsem tedy omluvu v&#160;přijetí&#160;– těch několik málo slov, která jsem již vyřkl, vyhovovalo jako začátek pro obojí&#160;– a&#160;šli jsme tedy po Cheapside dál a&#160;odbočili k&#160;Malé Britské, zatímco ve výkladních skříních blýskavě vyskakovala světla a&#160;pouliční lampáři, kteří uprostřed nejrušnějšího podvečerního shonu stěží nacházeli dost místa pro svůj žebřík, šplhali nahoru a&#160;dolů a&#160;pobíhali sem a&#160;tam a&#160;otvírali na houstnoucí mlze víc červených očí, než kolik bílých očí otevřela moje věžička s&#160;nočním knůtkem na strašidelné stěně v&#160;Lázních.</p>
			<p class="MLP_text ParaOverride-1">V&#160;písárně v&#160;Malé Britské bylo obvyklé psaní dopisů, mytí rukou, zhášení svíček a&#160;zamykání nedobytné pokladny, jež pravidelně uzavíralo pracovní den. Jak jsem tak stál u&#160;páně Jaggersova krbu a&#160;lelkoval a&#160;plameny ohně vyšlehovaly a&#160;zas opadávaly, obě bysty na polici v&#160;jejich světle vypadaly, jako by si se mnou hrály na nějakou ďábelskou jukanou; a&#160;dvojici sprostých tlustých pisárenských svíček, které kalně svítily panu Jaggersovi, jak v&#160;koutě psal, zdobily špinavé slzavé krápníčky jakoby na paměť zástupu pověšených klientů.</p>
			<p class="MLP_text ParaOverride-1">Všichni tři jsme odjeli společně drožkou do Gerrard Street, a&#160;jakmile jsme tam přibyli, hned se podávala večeře. Ačkoli by mě nebylo ani napadlo učinit na tom místě byť jen sebevzdálenější narážku&#160;– třebas pouze pohledem&#160;– na Wemmickovy walworthské názory, přesto bych nebyl nic namítal proti tomu, tu a&#160;tam se přátelsky střetnout s&#160;jeho pohledem. Ale nešlo to. Kdykoli zdvihl oči od stolu, upřel je na pana Jaggerse a&#160;byl vůči mně tak suchý a&#160;zdrženlivý, jako by existovali dva Wemmickové, dvojčata, a&#160;tenhle byl ten nepravý.</p>
			<p class="MLP_text ParaOverride-1">„Poslal jste ten lístek od slečny Havishamové panu Pipovi, Wemmicku?“ zeptal se pan Jaggers krátce po tom, kdy jsme začali jíst.</p>
			<p class="MLP_text ParaOverride-1">„Ne, pane,“ odvětil Wemmick, „měl jít poštou, právě když jste pana Pipa přivedl do písárny. Zde je.“ A&#160;podal lístek svému šéfovi místo mně.</p>
			<p class="MLP_text ParaOverride-1">„Jsou to jen dva řádky, Pipe,“ pravil pan Jaggers a&#160;podal mi lístek, „a slečna Havishamová to poslala na mne, protože si nebyla docela jistá vaší adresou. Píše mi, že by si s&#160;vámi chtěla promluvit o&#160;jedné obchodní maličkosti, kterou jste jí nadhodil. Zajedete si tam?“</p>
			<p class="MLP_text ParaOverride-1">„Ano,“ přisvědčil jsem a&#160;přelétl jsem očima sdělení stylizované přesně týmiž slovy.</p>
			<p class="MLP_text ParaOverride-1">„Kdy myslíte, že tam zajedete?“</p>
			<p class="MLP_text ParaOverride-1">„Čekám co chvíli jedno pozvání,“ řekl jsem a&#160;pohlédl jsem zběžně na Wemmicka, který právě strkal do poštovní schránky kus ryby, „a&#160;nemohu proto svým časem disponovat dost určitě. Hned, myslím.“</p>
			<p class="MLP_text ParaOverride-1">„Má-li pan Pip v&#160;úmyslu jet ihned,“ poznamenal Wemmick k&#160;panu Jaggersovi, „pak nemusí psát žádnou odpověď, to se rozumí.“</p>
			<p class="MLP_text ParaOverride-1">To jsem přijal jako pokyn, že nejlíp je neotálet, a&#160;rozhodl jsem se, že pojedu zítra, a&#160;také jsem to řekl. Wemmick vypil sklenici vína a&#160;s&#160;chmurně spokojeným výrazem se podíval na pana Jaggerse, ale na mne ne.</p>
			<p class="MLP_text ParaOverride-1">„Tak, Pipe, náš přítel Pavouk vyložil karty,“ pravil pan Jaggers, „a&#160;shrábl bank.“</p>
			<p class="MLP_text ParaOverride-1">Nezmohl jsem se na nic víc, než že jsem přisvědčil. </p>
			<p class="MLP_text ParaOverride-1">„Chm! Je to slibný chlapík&#160;– po svém způsobu&#160;– ale kdo ví, třeba vždycky všechno po svém způsobu neprosadí. Nakonec vyhraje silnější, ale napřed se musí ten silnější najít. Kdyby sáhl k&#160;tomu, že by ji bil&#160;–“</p>
			<p class="MLP_text ParaOverride-1">„Jistě nemůžete myslet vážně, pane Jaggersi,“ skočil jsem mu do řeči s&#160;planoucím obličejem i&#160;srdcem, „že je tak velký ničema, aby něco takového udělal?“</p>
			<p class="MLP_text ParaOverride-1">„To jsem neřekl, Pipe. Předkládám eventualitu. Kdyby sáhl k&#160;tomu, že by ji bil, možná, že by se mu podařilo strhnout sílu na svou stranu; kdyby to však mělo být otázkou intelektu, pak to určitě nedokáže. Bylo by to jen zbůhdarmé hádání, podávat úsudek, jak se člověk podobného zrna za takových okolností vybarví, protože obojí výsledek je čistý hazard mezi dvěma alternativami.“</p>
			<p class="MLP_text ParaOverride-1">„Smím se zeptat mezi jakými?“</p>
			<p class="MLP_text ParaOverride-1">„Člověk jako náš přítel Pavouk,“ odpověděl pan Jaggers, „buďto bije, nebo se hrbí. Může se hrbit a&#160;vrčet, nebo se hrbit a&#160;nevrčet&#160;– ale buďto bije, nebo se hrbí. Zeptejte se Wemmicka na <span class="MLP_znak_kurziva_11b">jeho</span> úsudek.“</p>
			<p class="MLP_text ParaOverride-1">„Buďto bije, nebo se hrbí,“ dotvrdil Wemmick, aniž svá slova i&#160;jen sebeméně adresoval mně.</p>
			<p class="MLP_text ParaOverride-1">„Tedy na zdraví choti Bentleyho Drummla,“ pravil pan Jaggers, když ze svého pomocného stolku vzal karafu s&#160;vybranějším vínem a&#160;nalil každému z&#160;nás i&#160;sobě, „a aby se otázka prvenství rozřešila ke spokojenosti řečené dámy. Ke spokojenosti dámy i&#160;pána se nerozřeší nikdy. Ale Molly, Molly, Molly, Molly, jste vy dnes nějaká pomalá!“</p>
			<p class="MLP_text ParaOverride-1">Stála těsně vedle něho, když ji oslovil, a&#160;kladla právě mísu na stůl. Jak od ní odtahovala ruce, ucouvla zároveň o&#160;krok o&#160;dva dozadu a&#160;nervózně zamumlala jakousi omluvu. A&#160;jistý pohyb jejích prstů, když mluvila, upoutal mou pozornost.</p>
			<p class="MLP_text ParaOverride-1">„Co je?“ zeptal se pan Jaggers.</p>
			<p class="MLP_text ParaOverride-1">„Nic,“ odpověděl jsem, „jenom ten předmět, o&#160;kterém jsme hovořili, byl pro mne poněkud trapný.“</p>
			<p class="MLP_text ParaOverride-1">Ten pohyb jejích prstů se podobal pohybu při pletení. Stála a&#160;dívala se na svého pána zřejmě v&#160;nejistotě, smí-li už odejít, nebo chce-li jí pán ještě něco říci a&#160;zavolal by ji zpátky, kdyby odešla. Její pohled byl velmi pozorně napjatý. Ano, jistě přesně takové oči i&#160;ruce jsem při jedné pamětihodné události viděl teprve velmi nedávno!</p>
			<p class="MLP_text ParaOverride-1">Propustil ji a&#160;ona tichounce vyklouzla z&#160;pokoje. Ale přede mnou zůstávala stejně zřetelně, jako by tam dosud stála. Hleděl jsem na ty ruce, hleděl jsem na ty oči, hleděl jsem na ty splývavé vlasy a&#160;srovnával jsem je s&#160;jinýma rukama, s&#160;jinýma očima, s&#160;jinými vlasy, které jsem znal, a&#160;s&#160;tím, co z&#160;nich asi bude po dvaceti letech bouřlivého života se surovým manželem. Znovu jsem se zahleděl na ty ruce a&#160;oči Jaggersovy hospodyně a&#160;připomněl jsem si onen nevysvětlitelný pocit, který se mne zmocnil, když jsem se posledně&#160;– nikoli sám&#160;– procházel po zpustlé zahradě a&#160;opuštěným pivovarem. Připomněl jsem si, jak se mi týž pocit vrátil, když jsem spatřil tvář, kterak se na mne dívá, a&#160;ruku, kterak mi mává z&#160;okna dostavníku; a&#160;jak se znovu vrátil a&#160;ošlehl mě jako bleskem, když jsem v&#160;kočáře&#160;– nikoli sám&#160;– projížděl náhlou září světla v&#160;temné ulici.</p>
			<p class="MLP_text ParaOverride-1">Připomněl jsem si, jak jediný spojovací článek v&#160;řetězu představ napomohl onomu porozpoznání v&#160;divadle, a&#160;pomyslel jsem, jak takový článek, dříve chybějící, byl pro mne ukut nyní, když jsem náhodným skokem přešel od Estellina jména k&#160;prstům s&#160;jejich pohybem jako při pletení a&#160;k&#160;těm pozorně napjatým očím.</p>
			<p class="MLP_text ParaOverride-1">A&#160;tu jsem pocítil nevývratnou jistotu, že ta žena je Estellina matka.</p>
			<p class="MLP_text ParaOverride-1">Pan Jaggers mě viděl s&#160;Estellou a&#160;nebylo pravděpodobné, že by mu byly ušly city, které jsem se nijak nenamáhal skrývat. Přikývl, když jsem řekl, že ten předmět je pro mne trapný, popleskal mě po zádech, znovu dal kolovat vínu a&#160;pokračoval v&#160;jídle.</p>
			<p class="MLP_text ParaOverride-1">Hospodyně se ukázala už jenom dvakrát a&#160;v&#160;obou případech měl její pobyt v&#160;pokoji velmi krátké trvání a&#160;pan Jaggers s&#160;ní jednal zpříkra. Ale její ruce byly Estelliny ruce a&#160;její oči byly Estelliny oči, a&#160;i kdyby se byla ukázala ještě stokrát, nebylo by to mohlo ani posílit, ani oslabit mou jistotu, že přesvědčení, které chovám, odpovídá pravdě.</p>
			<p class="MLP_text ParaOverride-1">Byl to nudný večer, protože Wemmick přijímal víno, když k&#160;němu došlo, docela jako normální obchodní záležitost&#160;– právě tak, jako asi přijímal svůj plat, když došlo k&#160;tomu&#160;– a&#160;s&#160;pohledem upřeným na šéfa seděl v&#160;pozici ustavičné připravenosti na křížový výslech. Pokud jde o&#160;množství vína, byla jeho poštovní schránka stejně lhostejná i&#160;ochotná jako kterákoli jiná poštovní schránka, pokud jde o&#160;její množství dopisů. Z&#160;mého hlediska byl celou tu dobu oním nepravým dvojčetem a&#160;pouze zevně se podobal Wemmickovi z&#160;Walworthu.</p>
			<p class="MLP_text ParaOverride-1">Brzy jsme se rozloučili a&#160;společně jsme odcházeli. Ještě jsme se přehrabovali v&#160;páně Jaggersově zásobě bot a&#160;hledali své klobouky, a&#160;již jsem cítil, že se vrací to pravé dvojče. A&#160;neušli jsme po Gerrard Street směrem k&#160;Walworthu ještě ani deset kroků, když jsem shledal, že se vedu pod paždím s&#160;tím pravým dvojčetem a&#160;že ono nepravé dvojče se vypařilo do večerního vzduchu.</p>
			<p class="MLP_text ParaOverride-1">„No,“ začal Wemmick, „to máme za sebou! Je to báječný člověk a&#160;mezi živými nemá sobě rovného, ale já cítím, že se musím sešněrovat, když s&#160;ním večeřím&#160;– a&#160;mně se večeří pohodlněji, když jsem rozšněrovaný.“</p>
			<p class="MLP_text ParaOverride-1">Pravil jsem, že to přiléhavě vystihuje situaci.</p>
			<p class="MLP_text ParaOverride-1">„Nikomu jinému než vám bych to neřekl,“ odpověděl. „Ale vím, že co si mezi sebou řekneme my dva, to se nedostane dál.“</p>
			<p class="MLP_text ParaOverride-1">Zeptal jsem se ho, viděl-li někdy adoptovanou dceru slečny Havishamové, manželku Bentleyho Drummla? Odpověděl, že ne. Abych se uchránil přílišné ukvapenosti, začal jsem pak mluvit o&#160;Dědovi a&#160;o&#160;slečně Skiffinsové. Když jsem uvedl na přetřes slečnu Skiffinsovou, zatvářil se skoro potutelně, zastavil se na ulici i&#160;zakoulel hlavou a&#160;s&#160;konečným zatroubením, nikoli zcela prostým skryté vychloubavosti, se vysmrkal.</p>
			<p class="MLP_text ParaOverride-1">„Wemmicku,“ pokračoval jsem, „pamatujete se, jak jste mi říkal, než jsem šel prvně na návštěvu do bytu pana Jaggerse, abych si všiml té hospodyně?“</p>
			<p class="MLP_text ParaOverride-1">„To jsem řekl?“ odpověděl na to. „Hm, možná že jsem to řekl. Vem mě kozel,“ dodal mrzutě, „vím, že jsem to řekl. Vidím, že ještě pořád nejsem dost rozšněrovaný.“</p>
			<p class="MLP_text ParaOverride-1">„Zkrocené divoké zvíře, tak jste ji nazval?“</p>
			<p class="MLP_text ParaOverride-1">„A&#160;jak jste si ji nazval vy?“</p>
			<p class="MLP_text ParaOverride-1">„Stejně. Jak ji pan Jaggers zkrotil, Wemmicku?“</p>
			<p class="MLP_text ParaOverride-1">„To je jeho tajemství. Je už u&#160;něho hezkých pár dlouhých let.“</p>
			<p class="MLP_text ParaOverride-1">„Rád bych, abyste mi řekl její historii. Mám obzvláštní zájem na tom, abych se ji dověděl. Víte přece, že co si mezi sebou řekneme my dva, to se nedostane dál.“</p>
			<p class="MLP_text ParaOverride-1">„Dobrá!“ přisvědčil Wemmick. „Neznám její historii&#160;– to jest, neznám ji celou. Ale co z&#160;ní vím, to vám řeknu. Jsme teď samozřejmě ve vztahu čistě soukromém a&#160;přátelském.“</p>
			<p class="MLP_text ParaOverride-1">„Samozřejmě.“</p>
			<p class="MLP_text ParaOverride-1">„Asi před dvaceti lety nebo tak nějak soudili tu ženu v&#160;Old Bailey pro vraždu a&#160;osvobodili ji. Byla to moc hezká mladá žena a&#160;mám dojem, že měla v&#160;žilách trochu cikánské krve. Ať tak nebo tak, byla to krev až dost horká, když vzkypěla, jak si dovedete představit.“</p>
			<p class="MLP_text ParaOverride-1">„Ale osvobodili ji.“</p>
			<p class="MLP_text ParaOverride-1">„Zastupoval ji pan Jaggers,“ pokračoval Wemmick s&#160;pohledem nejvýš významným, „a vedl si při tom způsobem přímo úžasným. Byl to beznadějný případ a&#160;on byl tenkrát poměrně ještě začátečník, ale vedl si v&#160;něm, že to budilo všeobecný obdiv. Vlastně se dá skorem říci, že ho ten případ udělal. Osobně na něm pracoval při policejním vyšetřování, den co den po mnoho dní, a&#160;bojoval dokonce i&#160;proti odevzdání soudu; a&#160;při přelíčení, kde nemohl vést obhajobu sám, sekundoval advokátovi aprobovanému pro porotní soud a&#160;– jak viděl každý&#160;– obstarával všechno solení a&#160;pepření. Zavražděná osoba byla žena; žena o&#160;dobrých deset let starší, mnohem robustnější a&#160;mnohem silnější. Byla to otázka žárlivosti. Obě vedly tulácký život a&#160;ta žena tady v&#160;Gerrard Street se vdala moc mladá, na divoko (jak se říká), za jednoho tuláka, a&#160;co se týče žárlivosti, byla učiněná fúrie. Zavražděnou ženu&#160;– co do věku bezesporu pro toho muže vhodnější&#160;– našli mrtvou v&#160;jedné stodole poblíž Hounslowské pláně. Předcházela jistě zuřivá půtka, snad i&#160;rvačka. Byla potlučená, podrápaná a&#160;potrhaná, a&#160;jak se ukázalo, nakonec jí někdo sevřel hrdlo a&#160;uškrtil ji. Nu a&#160;neexistoval jediný rozumný důkaz, který by dovoloval zaplést do případu kohokoli jiného kromě téhle ženy, a&#160;pan Jaggers založil svou obhajobu hlavně na nepravděpodobnosti, že by fyzicky byla vůbec schopná tu vraždu provést. A&#160;můžete být jistý,“ řekl Wemmick a&#160;poklepal mi na předloktí, „že tenkrát se nijak nešířil o&#160;síle jejích rukou, ačkoli dnes to někdy dělá.“</p>
			<p class="MLP_text ParaOverride-1">Už dříve jsem Wemmickovi pověděl o&#160;tom, jak nám předváděl její zápěstí ten den, kdy si na oběd pozval naši mladou společnost.</p>
			<p class="MLP_text ParaOverride-1">„No a, pane,“ mluvil Wemmick dál, „stalo se&#160;– stalo se, chápete?&#160;– že od té chvíle, co ji zatkli, byla ta žena oblečená tak úžasně šikovně, že vypadala mnohem štíhlejší, než ve skutečnosti byla; obzvláště rukávy, jak je dodnes v&#160;paměti, měla tak mistrně upravené, že její paže vypadaly přímo křehce útlé. Bylo na ní vidět jednu dvě modřinky&#160;– u&#160;tulačky nic divného&#160;–, ale ruce měla na hřbetě rozdrásané a&#160;otázka byla, je-li to od nehtů? Nu a&#160;pan Jaggers vyvozoval, že se prodírala hezký kus hustým trním, které nebylo tak vysoké, aby jí dosahovalo až k&#160;obličeji, ale kterým se nemohla prodrat, aby nepoužila ruce; a&#160;kousky těch trnů se také skutečně v&#160;její kůži našly a&#160;obhajoba je předložila jako důkaz a&#160;kromě nich ještě fakt, potvrzený ohledáním předmětného trní, že se jím někdo prodíral a&#160;že tu a&#160;tam na něm dosud lpějí nitky z&#160;jejích šatů a&#160;drobounké stopy krve. Ale nejodvážnější argument, s&#160;kterým vystoupil, byl tenhle. Na důkaz její žárlivosti se totiž žaloba pokoušela operovat s&#160;tím, že žena je v&#160;silném podezření, že asi v&#160;době, kdy se vražda stala, v&#160;zuřivosti usmrtila dítě, které s&#160;tím mužem měla&#160;– asi tak tříleté&#160;–, aby se mu pomstila. S&#160;tímhle si pan Jaggers poradil po svém takhle: ‚Tvrdíme, že toto nejsou stopy od nehtů, nýbrž stopy od trnů, a&#160;ty trny vám ukazujeme. Vy tvrdíte, že to jsou stopy od nehtů, a&#160;operujete s&#160;premisou, že usmrtila své dítě. Musíte přijmout všechny důsledky této premisy. Neboť co my víme, mohla vskutku své dítě usmrtit a&#160;to dítě, jak se jí křečovitě chytalo, jí mohlo rozškrábat ruce. Co potom? Nesoudíte ji pro vraždu jejího dítěte; proč ne? Pokud jde o&#160;tento případ, trváte-li již na těch škrábech, pak my tvrdíme, že co my víme, mohli jste je už dávno vysvětlit, předpokládáme-li k&#160;podpoře vašeho stanoviska, že jste si je nevymysleli.‘ Summa summarum, pane,“ řekl Wemmick, „porota byla na pana Jaggerse venkoncem krátká a&#160;poddala se.“</p>
			<p class="MLP_text ParaOverride-1">„Od té doby je nepřetržitě ve službě u&#160;něho?“</p>
			<p class="MLP_text ParaOverride-1">„Ano, ale nejenom to,“ odpověděl Wemmick, „šla k&#160;němu do služby, hned jak ji osvobodili, a&#160;už tak zkrocená, jako je dnes. Naučil ji od té doby ledačemu, co se týká jejích povinností, ale zkrocená byla hned od začátku.“</p>
			<p class="MLP_text ParaOverride-1">„Pamatujete se, jakého pohlaví bylo to dítě?“</p>
			<p class="MLP_text ParaOverride-1">„Prý to bylo děvče.“</p>
			<p class="MLP_text ParaOverride-1">„Dnes už pro mne nemáte nic, co byste mi řekl?“</p>
			<p class="MLP_text ParaOverride-1">„Nic. Dostal jsem váš dopis a&#160;zničil jsem ho. Nic.“ </p>
			<p class="MLP_text ParaOverride-1">Popřáli jsme si navzájem srdečně dobrou noc a&#160;já šel domů s&#160;novou látkou k&#160;přemýšlení, třebaže bez úlevy od látky staré.</p>
		</div>
</body>
</html>