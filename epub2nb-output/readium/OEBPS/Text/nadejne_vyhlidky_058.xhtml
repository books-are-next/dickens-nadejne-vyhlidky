<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-55</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-55" xml:lang="cs-CZ">
		<div class="Z-kladn--textový-r-meček">
			<p id="_idParaDest-54" class="MLP_uroven2_kapitola ParaOverride-1">Kapitola padesátá čtvrtá</p>
			<p class="MLP_text_bez1radku ParaOverride-1">Byl jeden z&#160;oněch březnových dnů, kdy slunce svítí horce a&#160;vítr vane studeně; kdy ve světle je léto a&#160;ve stínu zima. Měli jsme s&#160;sebou své tlusté kazajky a&#160;já si vzal brašnu. Ze všeho svého pozemského majetku jsem si nevzal nic víc než onu hrstku nezbytností, která byla náplní mé brašny. Kam asi půjdu, co asi budu dělat nebo kdy se asi vrátím, to byly otázky pro mne zhola nezodpověditelné; také jsem si jimi vůbec netrápil hlavu, protože všechno moje myšlení se soustřeďovalo na Provisovo bezpečí. Pouze na ten letmý okamžik, kdy jsem se u&#160;dveří zastavil a&#160;ohlédl se, jsem zauvažoval, za jakých změněných okolností asi ty pokoje příště uvidím, uvidím-li je vůbec kdy.</p>
			<p class="MLP_text ParaOverride-1">Loudavě jsme sešli k&#160;tempelským schůdkům a&#160;loudavě jsme tam přešlapovali, jako kdybychom se nemohli rozhodnout, máme-li vůbec jít na řeku. Samozřejmě jsem se předtím postaral, aby loďka byla připravená a&#160;všechno v&#160;pořádku. Po chvilce líčené nerozhodnosti, již neměl kdo pozorovat kromě dvou tří obojživelných tvorů, kteří patřili k&#160;našim tempelským schůdkům, jsme nasedli a&#160;odrazili; Herbert na přídi, já u&#160;kormidla. Byla asi právě nejvyšší voda&#160;– půl deváté.</p>
			<p class="MLP_text ParaOverride-1">Měli jsme tento plán. Zamýšleli jsme, protože příliv začne opadávat v&#160;devět a&#160;odliv nás ponese jen do tří, plout pomaličku dál i&#160;potom, až se obrátí, a&#160;veslovat proti přílivu až do tmy. To se už dostaneme hezky daleko do oněch dlouhých rovných úseků pod Gravesendem, mezi Kentem a&#160;Essexem, kde řeka je široká a&#160;pustá, kde pobřeží je velmi málo obydlené a&#160;kde jsou tu a&#160;tam roztroušené osamělé hospůdky, z&#160;nichž bychom si jednu mohli zvolit za místo k&#160;odpočinku. Tam jsme se hodlali skrýt přes celou noc. Parník do Hamburku i&#160;parník do Rotterdamu vypluje z&#160;Londýna ve čtvrtek ráno kolem deváté. Budeme vědět, v&#160;kterou dobu je očekávat, podle toho, kde sami budeme, a&#160;zavoláme hned na první&#160;– takže kdyby nás jakoukoli náhodou nevzal na palubu, zbude nám ještě další naděje. Znali jsme charakteristické znaky obou lodí, podle nichž je rozlišit.</p>
			<p class="MLP_text ParaOverride-1">Úleva, že se konečně činně účastním uskutečňování našeho cíle, byla pro mne tak veliká, že mi připadalo zatěžko uvědomit si stav, v&#160;němž jsem byl ještě před několika málo hodinami. Štiplavý vzduch, slunce, pohyb na řece i&#160;pohyb řeky samé&#160;– té cesty, která běžela s&#160;námi, jako by s&#160;námi měla porozumění a&#160;posilovala nás a&#160;dodávala nám odvahy&#160;– mě osvěžily novou nadějí.</p>
			<p class="MLP_text ParaOverride-1">Cítil jsem zahanbení, že jsem na loďce tak málo užitečný; ale bylo málo lepších veslařů než mí dva přátelé a&#160;oba veslovali rovnoměrným tempem, které měli vydržet celý den.</p>
			<p class="MLP_text ParaOverride-1">V&#160;tehdejších dobách byl parolodní provoz na Temži mnohem méně rušný než dnes a&#160;veslařské čluny byly mnohem početnější. Bárek, uhelných plachetnic a&#160;pobřežních obchodních plavidel bylo snad stejně tolik jako dnes; ale parníků, velkých i&#160;malých, nebyla ani desetina, ani dvacetina proti dnešku. Ale jakkoli bylo časně, křižovalo toho rána hladinu množství prámů s&#160;opačinou a&#160;množství bárek plulo po proudu s&#160;odlivem; plavba na řece mezi mosty v&#160;otevřeném člunu byla v&#160;oněch dnech věcí mnohem snadnější a&#160;běžnější, než tomu je za dnešní doby; a&#160;mezi spoustou kocábek a&#160;pramiček jsme pluli čiperně svou cestou.</p>
			<p class="MLP_text ParaOverride-1">Brzy jsme podjeli starý Londýnský most a&#160;minuli starý Billingsgateský trh s&#160;jeho ústřicovými čluny a&#160;holandskými bárkami, Bílou věž i&#160;Branku zrádců, a&#160;už jsme byli mezi řadami velkých zakot­vených lodí. Tu byly parníky z&#160;Leithu, z&#160;Aberdeenu a&#160;z&#160;Glasgowa a&#160;nakládaly a&#160;vykládaly zboží a&#160;vypadaly nesmírně vysoké, jak nad námi čněly z&#160;vody, když jsme proplouvali kolem nich; tu byly tucty uhelných lodí s&#160;uhlářskými nádeníky vrhajícími se z&#160;plošin na palubě jako protiváha mírám uhlí vznášejícím se do výše, které se potom s&#160;rachotem vysýpaly přes bok do bárek; tu kotvil u&#160;mola zítřejší parník do Rotterdamu, kterého jsme si dobře povšimli; a&#160;tu zase zítřejší parník do Hamburku, pod jehož čelním stěžněm jsme projeli. A&#160;teď jsem já, jenž seděl u&#160;kormidla, s&#160;prudčeji rozbušeným srdcem zahlédl Mlýnský náhon a&#160;schůdky u&#160;Mlýnského náhonu.</p>
			<p class="MLP_text ParaOverride-1">„Je tam?“ zeptal se Herbert.</p>
			<p class="MLP_text ParaOverride-1">„Ještě ne.“</p>
			<p class="MLP_text ParaOverride-1">„Správně. Neměl přece chodit dolů, dokud nás neuvidí. Vidíš jeho znamení?“</p>
			<p class="MLP_text ParaOverride-1">„Odtud moc dobře ne; ale ano, myslím, že je vidím.&#160;– Teď vidím jeho! Zaberte oba! Pomalu, Herberte! Vesla ven!“</p>
			<p class="MLP_text ParaOverride-1">Dotkli jsme se lehce schůdků na jediný okamžik a&#160;už byl v&#160;loďce a&#160;už jsme zase odrazili. Měl s&#160;sebou lodnický kabát a&#160;černou celtovou brašnu a&#160;vypadal tak jako poříční lodivod, že lepšího by si moje srdce nebylo mohlo přát.</p>
			<p class="MLP_text ParaOverride-1">„Hochu drahá!“ řekl a&#160;položil si ruku na moje rameno, když se usadil. „Výborně, můj drahej věrnej. Děkuju ti, děkuju!“</p>
			<p class="MLP_text ParaOverride-1">A&#160;opět jsme se octli mezi řadami lodí, proplétali se sem a&#160;tam, vyhýbali se rezavým kotevním řetězům, odraným tlustým lanům a&#160;pohupujícím se bójím, potápěli jsme na mžik plovoucí rozlámané koše, rozháněli plovoucí odštěpky dřeva a&#160;hoblovačky, rozráželi škraloup zpěněného uhelného mouru, sem a&#160;tam, pod klounovou hlavicí Johna Sunderlandského řečnícího do větru (jak si počíná mnoho Johnů) a&#160;Betsy Yarmouthské s&#160;pevným poprsím předepsané linie a&#160;s&#160;očními bulvami vypoulenými na dva palce z&#160;důlků&#160;– sem a&#160;tam za rachotu kladiv v&#160;ohradách loděnic, zpěvu pil zakusujících se do trámů, drnčení strojů zpracovávajících neznámé předměty, hukotu pump v&#160;netěsných lodích, skřípotu vratidel, vyplouvání lodí na moře a&#160;za řevu, s&#160;nímž nesrozumitelní mořští tvorové hulákali přes palubní brlení kletby na vykladače v&#160;odlehčovacích člunech, kteří jim zase opláceli stejným&#160;–, sem a&#160;tam a&#160;konečně ven na volnější řeku, kde plavčíci mohli vytáhnout své ochranné odrazníky na palubu a&#160;nemuseli jimi již déle lovit přes bok lodi v&#160;kalných vodách a&#160;kde se zřasené plachty mohly plně nadout větrem.</p>
			<p class="MLP_text ParaOverride-1">U&#160;schůdků, kde jsme ho vzali do loďky, a&#160;potom už pořád, jsem se ostražitě díval, nespatřím-li nějakou známku, že jsme v&#160;podezření. Nespatřil jsem nic. U&#160;schůdků nás určitě ani neprovázel, ani nesledoval žádný člun, a&#160;právě tak určitě tomu bylo stejně i&#160;nyní. Kdyby s&#160;námi byl nějaký člun plul, byl bych přirazil ke břehu a&#160;přinutil ho, buď aby v&#160;plavbě pokračoval, nebo aby projevil svůj záměr. Ale my pluli vytrvale za svým bez jakékoli zřejmé známky obtěžování.</p>
			<p class="MLP_text ParaOverride-1">Měl svůj lodnický kabát na sobě a&#160;vypadal, jak jsem již řekl, jako docela přirozená část scenérie. Bylo pozoruhodné (ale dalo se to snad vysvětlit bídným životem, jaký až dosud vedl), že nejméně zneklidněný z&#160;nás všech byl on. Nebyla to lhostejnost, neboť mi řekl, že jak doufá, dožije se toho, aby viděl svého pána jako jednoho z&#160;nejlepších pánů v&#160;některé cizí zemi; jak jsem to chápal já, nehodlal se chovat nijak trpně nebo odevzdaně; ale ani ho nenapadalo připravovat se na nebezpečí předem. Až ho nebezpečí potká, bude mu čelit, ale napřed musí vyvstat, než si s&#160;ním bude lámat hlavu.</p>
			<p class="MLP_text ParaOverride-1">„Kdybys věděl, hochu drahá,“ řekl mi, „co to je, takhle tady sedět vedle svýho hocha drahýho a&#160;pokuřovat si, když jeden tolik dní civěl mezi štyrma zdima, to bys mi záviděl. Ty ale nevíš, co to je.“</p>
			<p class="MLP_text ParaOverride-1">„Myslím, že znám slasti svobody,“ odpověděl jsem.</p>
			<p class="MLP_text ParaOverride-1">„To jo,“ přikývl a&#160;potřásal vážně hlavou. „Ale neznáš je tak dobře jako já. To bys byl musel bejt někdy za mřížema, hochu drahá, abys je znal tak dobře jako já&#160;– ale já nechci bejt sprostej.“</p>
			<p class="MLP_text ParaOverride-1">Připadalo mi nesmyslné, že pro nějakou utkvělou představu mohl ohrozit svou svobodu, ba i&#160;život. Ale uvažoval jsem zase, že svoboda bez nebezpečí je možná celému způsobu jeho života přespříliš vzdálená, než aby pro něho znamenala tolik, co by znamenala pro jiného. Nebyl jsem daleko od pravdy, neboť když si chvilku pobafal, pravil: </p>
			<p class="MLP_text ParaOverride-1">„To víš, hochu drahá, když jsem bejval tam za vodou, na druhý straně světa, to jsem pořád pošilhával po týhle straně&#160;– a&#160;jednomu to tam připadalo nudný přes všechno, že jsem bohatnul. Kdekdo znal Magwitche a&#160;Magwitch si mohl přijít a&#160;Magwitch si mohl odejít a&#160;nikdo si kvůli němu nedělal těžkou hlavu. Tady to ale se mnou na tak lehkou váhu neberou, hochu drahá&#160;– aspoň by nebrali, kdyby věděli, kde jsem.“</p>
			<p class="MLP_text ParaOverride-1">„Jestli půjde všechno dobře,“ poznamenal jsem, „v několika málo hodinách budete zas úplně volný a&#160;v&#160;bezpečí.“</p>
			<p class="MLP_text ParaOverride-1">„No,“ odpověděl a&#160;zhluboka nabral dech, „to doufám.“</p>
			<p class="MLP_text ParaOverride-1">„A&#160;myslíte si to?“</p>
			<p class="MLP_text ParaOverride-1">Ponořil ruku do vody přes okraj loďky a&#160;s&#160;oním zjemnělým výrazem v&#160;tváři, který mi nebyl už ničím novým, se usmál a&#160;pravil:</p>
			<p class="MLP_text ParaOverride-1">„Ba, hochu drahá, soudím, že si to i&#160;myslím. Těžko bychom věděli, jak bejt klidnější a&#160;bezstarostnější, než jsme teďka. Ale&#160;– snad právě ta plavba, jak se tak pěkně hladce a&#160;lehce neseme po vodě, mi tu myšlenku přivádí&#160;– zrovinka tuhle chvíli jsem si při kouření myslel, že jako nemůžem vidět na dno těm několika příštím hodinám o&#160;nic spíš, než můžem vidět na dno tuhle tej řeky, co ji chytám do ruky. A&#160;stejně tak nemůžem ani zadržet jejich běh o&#160;nic spíš, než já můžu zadržet tuhle vodu. A&#160;vidíš, už mi proklouzla mezi prstama a&#160;je pryč!“</p>
			<p class="MLP_text ParaOverride-1">A&#160;ukázal zmáčenou ruku, z&#160;níž mu kapalo.</p>
			<p class="MLP_text ParaOverride-1">„Nebýt vašeho obličeje, myslel bych si, že jste trochu malomyslný,“ poznamenal jsem.</p>
			<p class="MLP_text ParaOverride-1">„Ani krapítek, hochu drahá! To je z&#160;toho, jak tak hladce plujeme a&#160;jak se pod špicí čeřejí ty vlnky a&#160;šumějí takovou nějakou kostelní písničku. K&#160;tomu ještě začínám taky možná kapku stárnout.“</p>
			<p class="MLP_text ParaOverride-1">Beze známky vzrušení v&#160;tváři si opět strčil dýmku do úst a&#160;seděl tak klidně a&#160;spokojeně, jako kdybychom už byli z&#160;Anglie venku. Ale přesto se podroboval každému slůvku rady tak ochotně, jako kdyby býval v&#160;ustavičném strachu, neboť když jsme přirazili ke břehu, abychom si do loďky koupili několik lahví piva, a&#160;on vystupoval také, prohodil jsem, že podle mého mínění bude nejbezpečnější, zůstane-li tam, kde je, a&#160;on se jen zeptal: „Myslíš, hochu drahá?“ a&#160;klidně se zase posadil.</p>
			<p class="MLP_text ParaOverride-1">Vzduch na řece byl studený, ale den byl jasný a&#160;slunce přispívalo znamenitě k&#160;dobré náladě. Odliv proudil prudce, já si dával záležet, abychom o&#160;nic z&#160;něho nepřišli, a&#160;pravidelné záběry našich veslařů nás unášely vydatným tempem vpřed. Jak hladina s&#160;odlivem sotva znatelně opadávala, ztráceli jsme ponenáhlu z&#160;dohledu stále víc a&#160;víc bližších lesů a&#160;kopců a&#160;klesali níž a&#160;níž mezi bahnité břehy, ale odliv nám pomáhal ještě stále, i&#160;když jsme již dosáhli Gravesendu. Protože našeho svěřence halil jeho lodnický kabát, úmyslně jsem projel na jednu dvě délky lodi od plovoucí celnice a&#160;rovnou dál, abych ještě chytil proud, kolem dvou vystěhovaleckých lodí a&#160;pod přídou velké přepravní lodi s&#160;vojáky na palubě, kteří se shora na nás dívali.</p>
			<p class="MLP_text ParaOverride-1">A&#160;brzy začal odliv ochabovat a&#160;zakotvená plavidla se začala otáčet a&#160;ve chvíli se všechna otočila a&#160;lodi, které chtěly využít nového přílivu a&#160;dostat se s&#160;ním proti řece do londýnského přístavu, nás začaly tísnit v&#160;celých flotilách a&#160;my se drželi těsně u&#160;břehu, nyní pokud možno mimo proud přílivu, a&#160;pečlivě jsme se vyhýbali všem nízkým mělčinám a&#160;nánosům bahna.</p>
			<p class="MLP_text ParaOverride-1">Protože naši veslaři občas nechávali na několik minut loďku unášet proudem odlivu, byli tak svěží, že jak se ukázalo, čtvrt hodinky odpočinku jim úplně postačilo a&#160;nic víc nepotřebovali. Vystoupili jsme na břeh mezi roztroušené kluzké kameny, než sníme a&#160;vypijeme, co máme s&#160;sebou, a&#160;rozhlíželi jsme se.</p>
			<p class="MLP_text ParaOverride-1">Byl to kraj podobný mým rodným blatům, plochý a&#160;jednotvárný, s&#160;mlhavým obzorem, a&#160;jak se tak klikatá řeka točila a&#160;točila a&#160;velké bóje plovoucí na ní se točily a&#160;točily, všechno ostatní se zdálo nehybné, jako vyplavené a&#160;uvázlé. Neboť nyní již poslední loď celé flotily zmizela za posledním nízkým výběžkem, k&#160;němuž jsme předtím mířili, a&#160;poslední zelená bárka, naložená slámou a&#160;přikrytá hnědou plachtou, odplula za ní; a&#160;několik odlehčovacích člunů, tvarem podobných první lodičce, vyřezané neumělou dětskou rukou, leželo hluboko v&#160;bahně; a&#160;přikrčený mělčinový majáček na obnažených pilotách stál bezmocně v&#160;bahně na chůdách a&#160;berlách; a&#160;slizké kůly trčely z&#160;bahna a&#160;slizké kameny trčely z&#160;bahna a&#160;červené pomezní a&#160;přílivové značky trčely z&#160;bahna a&#160;jedno staré přístaviště a&#160;jedno staré stavení bez střechy sklouzlo do bahna a&#160;všechno kolem nás byla zmrtvělost a&#160;bahno.</p>
			<p class="MLP_text ParaOverride-1">Znovu jsme odrazili od břehu a&#160;pluli tak rychle, jak se dalo. Byla to teď práce mnohem těžší, ale Herbert a&#160;Startop se drželi statečně a&#160;veslovali a&#160;veslovali, až se slunce sklonilo k&#160;západu. Řeka nás zatím maličko zdvihla, takže jsme viděli přes svah břehu.</p>
			<p class="MLP_text ParaOverride-1">A&#160;tam, na nizoučkém obzoru pobřeží, mizelo rudé slunce v&#160;purpurové mlze, která kvapně tmavěla v&#160;čerň; a&#160;tam se táhla pustá bažinatá pláň a&#160;daleko vzadu se zvedala kopčina, mezi níž a&#160;námi jako by nebylo života kromě zasmušilého racka, který se tu a&#160;tam mihl v&#160;popředí.</p>
			<p class="MLP_text ParaOverride-1">Poněvadž se kvapně snášela noc a&#160;měsíc, jehož začalo již ubývat, měl vyjít až později, zahájili jsme malou poradu&#160;– jen krátkou, neboť nám jasně nezbývalo nic jiného než přistát u&#160;první osamělé krčmy, kterou se nám podaří najít. Znovu se tedy opřeli do vesel a&#160;já číhal po něčem, co by se podobalo stavení. Tak jsme pokračovali v&#160;plavbě, skorem beze slova, čtyři pět zdlouhavých mil. Bylo velmi chladno a&#160;uhelná loď, která nás míjela a&#160;v&#160;jejíž kuchyni kouřil a&#160;plápolal oheň, vypadala jako útulný domov. Tou dobou už noc ztemněla tak, jak zůstane až do rána; pokud jsme nějaké světlo měli, zdálo se, že spíš než z&#160;oblohy vychází od řeky, jak se naše vesla nořila do vody a&#160;rozrážela ojedinělé odlesky hvězd.</p>
			<p class="MLP_text ParaOverride-1">V&#160;té neutěšené chvíli jsme zřejmě všichni byli posedlí představou, že nás někdo sleduje. Jak příliv dorážel, pleskal v&#160;nepravidelných intervalech těžce o&#160;břeh; a&#160;kdykoli se k&#160;nám takový zvuk donesl, jeden nebo druhý z&#160;nás sebou určitě trhl a&#160;podíval se tím směrem. Tu a&#160;tam nápor proudu vymlel v&#160;břehu malou zátočinu a&#160;k&#160;takovým místům jsme všichni chovali nedůvěru a&#160;zkoumali je neklidným pohledem. Občas jeden z&#160;nás pronesl tlumeným hlasem: „Co to bylo to šplíchnutí?“ Nebo jiný: „Není to tamhle člun?“ A&#160;potom jsme upadli do hlubokého mlčení a&#160;já seděl jako na jehlách a&#160;myslel si, jak neobyčejně velký hluk dělají ta vesla ve svých vidlicích.</p>
			<p class="MLP_text ParaOverride-1">Konečně jsme zahlédli světlo a&#160;střechu a&#160;hned vzápětí jsme přistáli u&#160;malé hrázky, navršené z&#160;kamenů sebraných v&#160;nejbližším okolí. Nechal jsem ostatní v&#160;loďce, vystoupil jsem na břeh a&#160;zjistil jsem, že to světlo hoří v&#160;okně hospody. Byla to hodně špinavá špeluňka a&#160;myslím, že nikoli neznámá podloudnickým dobrodruhům; ale v&#160;kuchyni plápolal důkladný oheň a&#160;k&#160;jídlu tam měli vejce a&#160;prorostlou slaninu a&#160;k&#160;pití rozličné kořalky. Byly tam rovněž dvě dvoulůžkové světnice&#160;– „jaký holt máme“, jak se vyjádřil krčmář. V&#160;domě nebylo človíčka kromě krčmáře, jeho ženy a&#160;prošedivělého mužského, „Jacka“ od malé hrázky a&#160;podomka v&#160;jedné osobě, který byl tak oslizlý a&#160;zmazaný bahnem, jako kdyby sám kdysi býval značkou nejnižšího stavu odlivu.</p>
			<p class="MLP_text ParaOverride-1">S&#160;tímto pomocníkem jsem sešel opět zpátky k&#160;loďce a&#160;všichni jsme vystoupili na břeh a&#160;vynesli jsme vesla i&#160;kormidlo a&#160;hák a&#160;všechno ostatní a&#160;vytáhli jsme loďku na noc z&#160;vody. U&#160;kuchyňského ohně jsme se náramně dobře najedli a&#160;potom jsme si rozdělili hostinské světnice: Herbert a&#160;Startop měli spát v&#160;jedné, já a&#160;náš svěřenec v&#160;druhé. Shledali jsme, že obě jsou před vzduchem tak hermeticky uzavřené, jako by vzduch byl lidskému životu smrtelně nebezpečný, a&#160;že se pod postelemi válí víc špinavého šatstva a&#160;škatulí, než bych si byl pomyslel, že ta rodina vůbec má. Ale přes to všechno jsme považovali krčmu za dobré přístřeší, protože osamělejší kout bychom asi nebyli našli.</p>
			<p class="MLP_text ParaOverride-1">Když jsme si po jídle pohodlně hověli u&#160;ohně, podomek Jack&#160;– který seděl v&#160;koutě a&#160;měl na nohou nafouklé boty, jež nám předváděl, dokud jsme ještě večeřeli ta vejce se slaninou, jako zajímavou relikvii, kterou zul před několika málo dny utopenému námořníkovi, vyplavenému vodou na břeh&#160;– se mne zeptal, zda jsme viděli tu čtyřveslovou jolu, co s&#160;přílivem plula nahoru? Když jsem odpověděl, že ne, řekl, že to se asi musela obrátit po řece dolů, a&#160;přece „zamířila ale nahoru“, když odtud vyplula.</p>
			<p class="MLP_text ParaOverride-1">„Asi museli mít nějakej důvod, proč si to rozmysleli,“ dodal podomek Jack, „a pustili se dolů.“</p>
			<p class="MLP_text ParaOverride-1">„Říkal jste čtyřveslová jola?“ zeptal jsem se.</p>
			<p class="MLP_text ParaOverride-1">„Štyrveslová,“ přisvědčil podomek Jack, „a dva pasažíři.“</p>
			<p class="MLP_text ParaOverride-1">„Vystoupili tady na břeh?“</p>
			<p class="MLP_text ParaOverride-1">„Zastavili se tady s&#160;kamenným dvougalonovým džbánem pro trošku piva. Co se mě tejče, byl bych jim s&#160;radostí namíchal utrejch,“ řekl podomek Jack, „nebo jim tam přisypal ňákou potvornou medicínu.“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„Já vím dobře proč,“ odsekl podomek Jack. Mluvil jakýmsi zahle­něným hlasem, jako by mu do hrdla byla zatekla spousta bahna.</p>
			<p class="MLP_text ParaOverride-1">„Von myslí,“ podotkl k&#160;tomu krčmář, poslabší hloubavý mužíček s&#160;bledýma očima, který velice spoléhal na svého podomka Jacka, jak se zdálo, „von myslí, že byli, co nebyli.“</p>
			<p class="MLP_text ParaOverride-1"><span class="CharOverride-1">„</span><span class="MLP_znak_kurziva_11b">Já</span> musím vědět, co myslím,“ ohradil se podomek Jack.</p>
			<p class="MLP_text ParaOverride-1"><span class="CharOverride-1">„</span><span class="MLP_znak_kurziva_11b">Ty</span> jako myslíš celníci, Jacku?“ zeptal se krčmář.</p>
			<p class="MLP_text ParaOverride-1">„Ty myslím,“ přikývl podomek Jack.</p>
			<p class="MLP_text ParaOverride-1">„Tak se mejlíš, Jacku.“</p>
			<p class="MLP_text ParaOverride-1">„Že jo?“</p>
			<p class="MLP_text ParaOverride-1">S&#160;touto pythickou odpovědí a&#160;s&#160;bezmeznou důvěrou ve vlastní názory si podomek Jack zul jednu ze svých nafouklých bot, podíval se do ní, vyklepal z&#160;ní pár kamínků na podlahu kuchyně a&#160;zase si ji obul. To udělal s&#160;výrazem člověka, který má tak svatou pravdu, že si může dovolit cokoli.</p>
			<p class="MLP_text ParaOverride-1">„Ale jak si potom vysvětlíš, Jacku, co udělali se svejma knoflíkama?“ zeptal se krčmář, slabošsky rozkolísaný.</p>
			<p class="MLP_text ParaOverride-1">„Cože udělali se svejma kno-flí-ka-ma?“ opakoval podomek Jack. „Hodili je do vody. Spolkli je. Zaseli si je, aby jim vypučel salát. Co že udělali se svejma knoflíkama!“</p>
			<p class="MLP_text ParaOverride-1">„Nebuď hubatej, Jacku,“ napomenul ho šenkýř zasmušilým a&#160;prosebným tónem.</p>
			<p class="MLP_text ParaOverride-1">„Celník už ví, co udělat se svejma kno-flí-ka-ma,“ řekl podomek Jack a&#160;opakoval přitom to nechutné slovo s&#160;krajním opovržením, „když se mu blejskaj ve světle. Taková štyrveslice a&#160;dvá pasažíři se nepudou jen tak cárat a&#160;trajdat s&#160;jedním přílivem nahoru a s příštím vodlivem hned zasejc dólů a&#160;ve vobou případech po vodě i&#160;proti vodě, aby pod tím vším nevězela celnice.“</p>
			<p class="MLP_text ParaOverride-1">Po těch slovech odešel s&#160;pohrdavým výrazem ven a&#160;krčmář, který neměl o&#160;koho se opřít, pokládal další hovor o&#160;té věci za neschůdný.</p>
			<p class="MLP_text ParaOverride-1">Ta rozmluva nás všechny zneklidnila a&#160;mne zneklidnila obzvlášť. Bezútěšný vítr hučel kolem domu, příliv pleskal o&#160;břeh a&#160;já měl pocit, že jsme v&#160;kleci a&#160;že nám hrozí nebezpečí. Čtyřveslová jola, která se tam potlouká a&#160;vede si přitom tak neobvykle, až vzbudí podobnou pozornost, to byl ošklivý úkaz, který jsem nemohl zapudit z&#160;mysli. Když jsem přiměl Provise, aby si šel nahoru lehnout, vyšel jsem s&#160;oběma druhy přede dveře (Startop tou dobou již celou si­tuaci znal) a&#160;měli jsme novou poradu. Probírali jsme otázku, máme-li zůstat v&#160;krčmě až skorem do příjezdu parníku, který můžeme čekat asi kolem jedné po poledni, nebo máme-li vyplout časně zrána. Po uvážení všech okolností jsme usoudili, že učiníme lépe, zůstaneme-li tiše na místě a&#160;odrazíme teprve asi hodinu před příjezdem parníku, kdy pak doveslujeme do jeho plavební dráhy a&#160;necháme se pomalu unášet odlivem. Jakmile jsme se na tomto postupu dohodli, vrátili jsme se do domu a&#160;šli jsme spát.</p>
			<p class="MLP_text ParaOverride-1">Lehl jsem si z&#160;větší části oblečený a&#160;několik hodin jsem dobře spal. Když jsem se probudil, vítr dul silněji a&#160;hospodský štít (loď) vrzal a&#160;mlátil sebou s&#160;takovým řinkotem, že mě to až vylekalo. Zticha jsem vstal, protože můj svěřenec ležel a&#160;tvrdě spal, a&#160;podíval jsem se oknem. Bylo z&#160;něho vidět na hrázku, kam jsme vytáhli naši loďku, a&#160;když se moje oči přizpůsobily světlu měsíce zastřeného mraky, spatřil jsem dva muže, jak nahlížejí do loďky. Potom prošli pod mým oknem, na nic jiného se nedívali a&#160;nešli dolů k&#160;přístavnímu můstku, kde, jak jsem mohl rozeznat, nic nekotvilo, nýbrž vykročili přes bažinu směrem na Nore.</p>
			<p class="MLP_text ParaOverride-1">První mou myšlenkou bylo probudit Herberta a&#160;ukázat mu oba odcházející muže. Ale než jsem došel do jeho pokoje, který byl v&#160;zadní části domu a&#160;sousedil s&#160;mým, uvážil jsem, že on i&#160;Startop měli pernější den než já a&#160;jsou unavení, a&#160;proto jsem od toho upustil. Když jsem se vrátil ke svému oknu, rozeznával jsem ještě oba muže, jak kráčejí přes bažinu. Ale v&#160;tom osvětlení jsem je brzy ztratil, a&#160;protože mi bylo velmi chladno, lehl jsem si, abych si tu věc promyslel, a&#160;opět jsem usnul.</p>
			<p class="MLP_text ParaOverride-1">Byli jsme vzhůru časně. Když jsme se před snídaní šli všichni čtyři společně projít, uznal jsem za vhodné vyprávět, co jsem viděl. Náš svěřenec byl opět nejméně znepokojený ze všech. Je velmi pravděpodobné, že ti muži byli celníci, řekl klidně, a&#160;na nás že vůbec nepomysleli. Snažil jsem se sám sebe přemluvit, že tomu tak je&#160;– jak vskutku také snadno mohlo být. Ale přesto jsem navrhl, že bychom my dva, on a&#160;já, měli spolu odejít na vzdálený výběžek, který jsme v&#160;dálce rozeznávali, a&#160;že loďka by nás měla přibrat teprve tam nebo tak blízko toho bodu, jak se ukáže proveditelné, a&#160;to asi kolem poledne. Protože můj návrh považovali za dobré opatření, brzy po snídani jsem se s&#160;ním vydal na cestu, aniž jsme v&#160;krčmě něco řekli.</p>
			<p class="MLP_text ParaOverride-1">Jak jsme tak spolu kráčeli, pobafával si z&#160;dýmky a&#160;chvílemi se zastavil a&#160;popleskával mě po rameni. Vypadalo to skorem tak, jako by v&#160;nebezpečí nebyl on, nýbrž já, a&#160;on že mi dodává odvahy. Mluvili jsme jen velmi málo. Když jsme se blížili k&#160;výběžku, poprosil jsem ho, aby se schoval na nějakém chráněném místě, zatímco já půjdu napřed na výzvědy&#160;– neboť právě oním směrem se ti dva muži v&#160;noci ubírali. Podvolil se a&#160;dál jsem šel sám. V&#160;okolí výběžku nebyl žádný člun; ani neplul na vodě, ani nebyl nikde poblíž vytažený na břeh, ani nebylo nikde známky po tom, že tam ti muži do nějakého nasedli. Ale ovšem, příliv stál nejvýš a&#160;pod vodou nějaké otisky nohou být mohly.</p>
			<p class="MLP_text ParaOverride-1">Když vyhlédl ze svého úkrytu v&#160;dálce a&#160;viděl, že mu mávám kloboukem, aby šel za mnou, přidružil se zase ke mně a&#160;potom jsme čekali; chvílemi jsme leželi na břehu, zabalení do pláště, a&#160;chvílemi jsme přecházeli, abychom se zahřáli, až jsme uviděli přijíždět naši loďku. Snadno jsme nastoupili a&#160;zaveslovali jsme potom do plavební dráhy parníku. Tou dobou už chybělo jen deset minut do jedné hodiny a&#160;začali jsme vyhlížet jeho kouř.</p>
			<p class="MLP_text ParaOverride-1">Ale bylo půl druhé, než jsme jeho kouř spatřili, a&#160;brzy nato jsme za ním spatřili kouř jiného parníku. Protože se blížily plnou parou, připravili jsme si obě brašny a&#160;využili jsme té příležitosti, abychom dali sbohem Herbertovi a&#160;Startopovi. Všichni jsme si srdečně potřásli rukou a&#160;ani Herbertovy, ani moje oči nebyly docela suché, když vtom jsem uviděl, jak zpod břehu pouze malý kousek před námi vyrazila čtyřveslová jola a&#160;míří rovnou do téže dráhy.</p>
			<p class="MLP_text ParaOverride-1">Mezi námi a&#160;kouřem parníku byl až dosud pruh břehu, neboť tak se totiž kroutila a&#160;vinula řeka; ale teď už bylo vidět jeho přídu plout čelem k&#160;nám. Zavolal jsem na Herberta a&#160;Startopa, aby se drželi mimo proud, tak aby nás z&#160;parníku viděli, že na něj čekáme, a&#160;Provisovi jsem naléhavě uložil, aby seděl úplně klidně a&#160;zůstával zabalený do pláště. Odpověděl mi zvesela: „Spolehni na mne, hochu drahá,“ a&#160;seděl jako socha.</p>
			<p class="MLP_text ParaOverride-1">Mezitím jola, kterou ovládala zkušená ruka, nám překřížila cestu, počkala, až jsme ji dojeli, a&#160;připojila se z&#160;boku k&#160;nám. Ponechávala mezi námi pouze tolik místa, kolik bylo zapotřebí k&#160;pohybu vesel, a&#160;držela se po našem boku: nechala se nést proudem, když jsme se proudem nechali nést my, a&#160;zabrala jeden dva rázy, když jsme zabrali my. Z&#160;obou postav, které v&#160;ní seděly a&#160;neveslovaly, jedna držela šňůry od kormidla a&#160;pozorně na nás hleděla&#160;– stejně jako všichni veslaři&#160;–, kdežto druhá postava byla celá zabalená podobně jako Provis, a&#160;zdálo se, jako by se krčila a&#160;šeptala nějaké pokyny kormidelníkovi, zatímco ten se na nás díval. V&#160;žádné veslici nepadlo jediné slovo.</p>
			<p class="MLP_text ParaOverride-1">Po několika minutách mohl Startop již rozeznat, který parník je první, a&#160;jak jsme tak seděli tváří proti sobě, tlumeným hlasem mě upozornil: „Hamburk.“ Parník se k&#160;nám blížil velkou rychlostí a&#160;tlukot jeho kolesových lopatek zněl stále hlasitěji a&#160;hlasitěji. Připadalo mi, jako by jeho stín již padal na nás, když vtom jola na nás zavolala. Odpověděl jsem.</p>
			<p class="MLP_text ParaOverride-1">„Máte tam deportovaného trestance, který se vrátil,“ pravil muž, který držel šňůry od kormidla. „Je to ten muž zabalený v&#160;plášti. Jeho jméno je Ábel Magwitch, jinak Provis. Zatýkám toho muže a&#160;vyzývám ho, aby se vzdal, a&#160;vás, abyste pomohli.“</p>
			<p class="MLP_text ParaOverride-1">V&#160;téže vteřině, ačkoli nevydal svému mužstvu žádný slyšitelný příkaz, najel s&#160;jolou na nás. Veslaři totiž jedním náhlým rázem zabrali kupředu, vtáhli vesla, najeli napříč na nás a&#160;už se pevně drželi našeho boku, dřív než jsme vůbec věděli, co dělají. To způsobilo velký shon na palubě parníku a&#160;já slyšel, jak na nás volají, a&#160;slyšel jsem dát rozkaz k&#160;zastavení koles a&#160;slyšel jsem, že se zastavila, ale cítil jsem, jak se parník nezadržitelně žene na nás. V&#160;téže vteřině jsem viděl kormidelníka joly, jak pokládá ruku na rameno svého zajatce, a&#160;viděl jsem, že se obě loďky silou proudu stáčejí dokola, a&#160;viděl jsem, že všechno mužstvo na palubě parníku běží úplně zběsile na příď. Stále v&#160;téže vteřině jsem viděl, jak se zajatec prudce vztyčil, nahnul se přes svého zajímatele a&#160;strhl plášť z&#160;krku oné přikrčené postavě v&#160;jole. Stále v&#160;téže vteřině jsem viděl, že ta odhalená tvář je tvář onoho druhého trestance z&#160;dávných dob. A&#160;stále v&#160;téže vteřině jsem viděl, jak se ta tvář kácí dozadu s&#160;výrazem smrtelné hrůzy, na nějž nikdy nezapomenu, a&#160;slyšel jsem velký křik na palubě parníku a&#160;hlučné špláchnutí do vody a&#160;cítil jsem, jak se loďka pode mnou propadá.</p>
			<p class="MLP_text ParaOverride-1">Byl to jen okamžik, kdy mi připadalo, že zápasím s&#160;tisícem mlýnských splavů a&#160;s&#160;tisícem záblesků světla; jakmile ten okamžik minul, vytáhli mě a&#160;já se octl v&#160;jole. Byl v&#160;ní i&#160;Herbert a&#160;byl v&#160;ní i&#160;Startop; ale naše loďka nikde a&#160;oba trestanci nikde.</p>
			<p class="MLP_text ParaOverride-1">Při tom, jaký byl křik na palubě parníku a&#160;jak vztekle syčela pára, kterou odpouštěl, a&#160;jak se motal s&#160;proudem a&#160;jak jsme se s&#160;proudem motali my, jsem zprvu nemohl rozeznat oblohu od vody ani břeh od břehu; ale posádka joly ji velmi rychle zase vyrovnala do směru, několika svižnými a&#160;mocnými rázy popojela dopředu, s&#160;nehybnými vesly spočinula na vodě a&#160;kdekdo v&#160;ní mlčky a&#160;dychtivě pozoroval hladinu za zádí. Ve chviličce se na ní ukázal nějaký tmavý předmět, unášený proudem k&#160;nám. Nikdo nepromluvil, ale kormidelník zvedl ruku a&#160;všichni veslaři zabírali jemně dozadu a&#160;udržovali jolu přímo a&#160;přesně proti předmětu. Když se předmět přiblížil, viděl jsem, že to je Magwitch; plaval, ale plaval namáhavě. Vytáhli ho do joly a&#160;okamžitě ho spoutali na zápěstí i&#160;na kotníkách.</p>
			<p class="MLP_text ParaOverride-1">Posádka udržovala jolu dál na místě a&#160;v&#160;mlčenlivém a&#160;dychtivém pozorování hladiny se pokračovalo. Nyní však již připlouval rotterdamský parník, a&#160;poněvadž zjevně nevěděl, co se stalo, plul plnou rychlostí. Než se ho podařilo voláním upozornit a&#160;zastavit, unášel proud oba parníky již od nás a&#160;my se houpali na kalných vlnách jeho brázdy. Jola setrvala na hlídce ještě dlouho po tom, kdy se voda opět uklidnila, a&#160;oba parníky odpluly; ale kdekdo věděl, že teď už není naděje.</p>
			<p class="MLP_text ParaOverride-1">Konečně jsme hlídky zanechali a&#160;veslovali jsme při břehu ke krčmě, odkud jsme nedávno vyšli a&#160;kde nás nyní přijali s&#160;nemalým překvapením. Tam jsem také měl možnost opatřit něco pro úlevu Magwitchovi&#160;– ne již Provisovi&#160;–, který utržil nějaké velmi těžké zranění na prsou a&#160;hlubokou tržnou ránu na hlavě.</p>
			<p class="MLP_text ParaOverride-1">Řekl mi, že podle jeho názoru se asi dostal pod kýl parníku a&#160;ránu do hlavy si přivodil, když vyplouval nahoru. O&#160;zranění na prsou (které mu při každém dechu působilo nesmírnou bolest) se domníval, že je utržil o&#160;bok joly. Dodal, že si netroufá říci, co by byl snad Compeysonovi udělal nebo neudělal, ale že v&#160;tom okamžiku, kdy mu strhl plášť, aby se podíval, je-li to on, ten lotr vrávoravě vstal a&#160;zavrávoral dozadu, a&#160;tak že oba spolu přepadli do vody&#160;– přičemž jeho (Magwitchovo) náhlé vyškubnutí z&#160;naší loďky a&#160;snaha jeho zajímatele ho v&#160;ní zadržet zavinily, že jsme se my převrhli. Šeptem mi pověděl, že se oba potopili vzájemně semknuti v&#160;zuřivém objetí a&#160;že pod vodou vybojovali zápas a&#160;on (Magwitch) se nakonec vyprostil, vyrazil a&#160;odplaval.</p>
			<p class="MLP_text ParaOverride-1">Nikdy jsem neměl nejmenší důvod pochybovat o&#160;naprosté pravdě toho, co mi řekl. Úředník, který řídil kormidlo joly, vylíčil jejich pád do vody stejně.</p>
			<p class="MLP_text ParaOverride-1">Když jsem téhož úředníka požádal o&#160;dovolení, směl-li bych vězni vyměnit jeho mokré šatstvo, podaří-li se mi pro něj v&#160;krčmě koupit jakékoli přebytečné kusy oděvu, ochotně mi je poskytl a&#160;pouze připomněl, že musí vzít do úschovy všechno, co jeho zajatec má při sobě. Tak ona tobolka, která kdysi byla v&#160;rukou mých, přešla nyní do rukou úředníkových. Dále mi také dovolil, abych vězně doprovodil do Londýna; ale odmítl prokázat touž laskavost mým dvěma přátelům.</p>
			<p class="MLP_text ParaOverride-1">Podomek Jack od Lodi, jemuž se dostalo vysvětlení, kde utopenec spadl ke dnu, se zavázal pátrat po mrtvole na místech, kde ji voda může nejspíš vyplavit na břeh. Připadalo mi, že jeho zájem na jejím nálezu se velice zvýšil, když slyšel, že mrtvola má na nohou punčochy. Pravděpodobně bylo zapotřebí asi tuctu utopenců, aby se kompletně vystrojil, a&#160;to možná byl i&#160;důvod, proč různé části jeho obleku byly v&#160;různých stadiích rozpadu.</p>
			<p class="MLP_text ParaOverride-1">Zůstali jsme v&#160;krčmě, dokud se odliv neobrátil, a&#160;potom snesli Magwitche k&#160;čtyřveslové jole a&#160;naložili ho. Herbert a&#160;Startop se měli odebrat do Londýna po souši, jak mohou nejdříve. Naše loučení bylo truchlivé, a&#160;když jsem se usadil na místo po Magwitchově boku, cítil jsem, že tam je od nynějška moje místo, dokud bude naživu.</p>
			<p class="MLP_text ParaOverride-1">Neboť nyní se můj odpor k&#160;němu úplně rozplynul a&#160;já v&#160;tom štvaném, zraněném, spoutaném tvoru, který držel mou ruku ve své, viděl pouze člověka, který zamýšlel být mým dobrodincem a&#160;který po řadu let s&#160;velkou stálostí ke mně choval láskyplné, vděčné a&#160;velkodušné city. Viděl jsem v&#160;něm pouze člověka mnohem lepšího, než jakým jsem dosud byl já vůči Joeovi.</p>
			<p class="MLP_text ParaOverride-1">Jak se snášel večer, dýchalo se mu stále tíž a&#160;bolestněji a&#160;často nemohl potlačit zasténání. Snažil jsem se ho podpírat rukou, jíž jsem mohl používat, v&#160;jakékoli poloze, která by mu přinesla úlevu; ale strašlivé bylo pro mne pomyšlení, že nemohu z&#160;hloubi srdce litovat jeho těžkého zranění, neboť bylo bezesporu nejlépe, aby zemřel. Nemohl jsem pochybovat, že dosud žije až dost lidí, kteří jsou schopni a&#160;ochotni dosvědčit jeho totožnost. Nemohl jsem doufat, že se s&#160;ním bude jednat shovívavě&#160;– s&#160;ním, jenž byl při soudním přelíčení představen v&#160;nejhorším světle, s&#160;ním, jenž od té doby uprchl z&#160;vězení a&#160;octl se před soudem znovu, s&#160;ním, jenž se po rozsudku deportace na doživotí vrátil do Anglie a&#160;jenž zavinil smrt muže, který byl původcem jeho zatčení.</p>
			<p class="MLP_text ParaOverride-1">Jak jsme se tak vraceli proti zapadajícímu slunci, které jsme včera nechali za sebou, a&#160;zdálo se, jako by proud našich nadějí tryskal všechen zpátky, řekl jsem mu, jak mě rmoutí pomyšlení, že se do Anglie vrátil kvůli mně.</p>
			<p class="MLP_text ParaOverride-1">„Hochu drahá,“ odpověděl, „jsem docela ochotnej podrobit se osudu. Viděl jsem svýho hocha a&#160;ten teď může bejt pánem i&#160;beze mne.“</p>
			<p class="MLP_text ParaOverride-1">Ne. Přemýšlel jsem o&#160;tom, jak jsme tam tak seděli vedle sebe. Ne. Bez zřetele na jakékoli své osobní názory jsem nyní chápal Wemmickovu radu. Předvídal jsem, že až ho odsoudí, jeho majetek propadne koruně.</p>
			<p class="MLP_text ParaOverride-1">„Heleď podívej, hochu drahá,“ pokračoval. „Bude nejlíp, aby se teďka o&#160;pánovi nevědělo, že patří ke mně. Přijď se na mě podívat, jenom jako kdybys šel zrovna náhodou s&#160;Wemmickem. Seď někde, kde na tebe můžu vidět, až mě budou po tolika případech brát do přísahy naposledy, a&#160;nic víc si nežádám.“</p>
			<p class="MLP_text ParaOverride-1">„Nehnu se od vás ani na okamžik,“ řekl jsem, „když mě nechají být u&#160;vás. Dejž Bůh, budu při vás stát stejně věrně, jako jste vy stál při mně!“</p>
			<p class="MLP_text ParaOverride-1">Jak držel mou ruku ve své, cítil jsem, že se mu chvěje, a&#160;jak ležel na dně člunu, odvrátil tvář ode mne a&#160;já slyšel ono staré známé klapnutí v&#160;jeho hrdle&#160;– nyní mírnější stejně jako všechno ostatní u&#160;něho. Bylo dobře, že se o&#160;téhle věci zmínil, protože to mi přivedlo na mysl něco, na co bych byl možná jinak ani nepomyslel, až by bylo tuze pozdě&#160;– že se totiž vůbec nikdy nemusí dovědět, jak ztroskotaly jeho naděje, že mě obdaří bohatstvím.</p>
		</div>
</body>
</html>