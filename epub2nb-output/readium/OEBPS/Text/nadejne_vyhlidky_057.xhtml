<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-54</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-54" xml:lang="cs-CZ">
		<div class="Z-kladn--textový-r-meček">
			<p id="_idParaDest-53" class="MLP_uroven2_kapitola ParaOverride-1">Kapitola padesátá třetí</p>
			<p class="MLP_text_bez1radku ParaOverride-1">Byla tmavá noc, přestože se vyhoupl úplněk, když jsem vyšel z&#160;ohrazených polí a&#160;vkročil na volná blata. Za jejich temnou linií se táhl pás jasné oblohy, ale byl sotva dost široký, aby pojal rudý kotouč měsíce. V&#160;několika minutách vyplul z&#160;onoho jasného pruhu a&#160;vznesl se mezi navršené kupy mračen.</p>
			<p class="MLP_text ParaOverride-1">Vál teskný vítr a&#160;blata byla tísnivě neutěšená. Cizímu by byla připadala nesnesitelná a&#160;i na mne působila dojmem tak skličujícím, že jsem váhal a&#160;napůl měl chuť se vrátit. Ale znal jsem je a&#160;byl bych se na nich vyznal i&#160;za noci mnohem temnější, a&#160;když už jsem tam jednou byl, neměl jsem žádnou omluvu, proč se vracet. A&#160;tak, jak nevolky jsem tam přišel, tak nevolky jsem kráčel dál.</p>
			<p class="MLP_text ParaOverride-1">Směr, kterým jsem se ubíral, byl jiný, než kterým ležel můj starý domov, i&#160;jiný, než kterým jsme kdysi pronásledovali oba trestance. A&#160;jak jsem tak kráčel dál, byl jsem otočen zády k&#160;vzdáleným galejním lodím, a&#160;třebaže stará světla na písčitých kosách bylo v&#160;dálce vidět, viděl jsem je přes rameno. Vápenku jsem znal stejně dobře, jako jsem znal starou baterii, ale byly od sebe na míle daleko&#160;– takže kdyby té noci bylo na obou těch místech hořelo světlo, byl by se mezi těmi dvěma jasnými body táhl dlouhý pruh pustého obzoru.</p>
			<p class="MLP_text ParaOverride-1">Zpočátku jsem za sebou musel zavírat kolikero branek a&#160;občas se na chviličku zastavit, než se dobytek, který ležel na stezce na hrázi a&#160;tarasil cestu, zdvihl a&#160;odklopýtal dolů do trávy a&#160;sítí. Ale krátká chvíle, a&#160;bylo mi, jako bych celou pláň blat měl pro sebe.</p>
			<p class="MLP_text ParaOverride-1">Trvalo ještě půl hodiny, než jsem se přiblížil k&#160;vápenné peci. S&#160;valivým dusivým zápachem se pálilo vápno, ale ohně byly prohrabané a&#160;opuštěné a&#160;nikde nebylo vidět dělníka. V&#160;těsné blízkosti byl malý kamenný lom. Ležel mi přímo v&#160;cestě a&#160;ten den se tam pracovalo, jak jsem viděl podle nářadí a&#160;koleček, která se tu a&#160;tam povalovala.</p>
			<p class="MLP_text ParaOverride-1">Když jsem z&#160;této prohlubně vyšel opět na úroveň blat&#160;– neboť hrbolatá stezka vedla přímo skrz&#160;–, spatřil jsem světla v&#160;starém domku hrázného. Zrychlil jsem krok a&#160;zaklepal rukou na dveře. Mezitímco jsem čekal na nějakou odpověď, rozhlížel jsem se kolem a&#160;pozoroval, jak je stavidlo zanedbané a&#160;rozpadlé a&#160;jak domek&#160;– dřevěný, s&#160;taškovou střechou&#160;– nebude již o&#160;mnoho déle odolávat nepohodě, odolává-li jí nyní vůbec ještě, a&#160;jak bahno a&#160;kal ve splavu povléká škraloup vápna a&#160;jak se dusivé páry z&#160;pece ke mně vlečou jako přízrak. Stále nepřicházela žádná odezva a&#160;já zaklepal znovu. Stále žádná odezva, a&#160;zkusil jsem tedy kliku.</p>
			<p class="MLP_text ParaOverride-1">Poddala se pod mým stiskem a&#160;dveře povolily. Nahlédl jsem dovnitř a&#160;spatřil jsem rozsvícenou svíčku na stole, lavici a&#160;slamník na nízké pryčně. Protože nahoře byla ještě půda, zavolal jsem: „Je tady někdo?“, ale žádný hlas neodpovídal. Potom jsem se podíval na hodinky, a&#160;když jsem viděl, že už je přes devět, zavolal jsem ještě jednou: „Je tady někdo?“ Ale stále nikdo neodpovídal, a&#160;vyšel jsem tedy před dveře nevěda, co dělat.</p>
			<p class="MLP_text ParaOverride-1">Začínalo hustě pršet. Poněvadž jsem neviděl nic jiného, než co jsem viděl už předtím, zamířil jsem zpátky do domku se schovat a&#160;zůstal jsem stát na prahu, právě jen aby na mne nepršelo, a&#160;vyhlížel jsem ven do noci. Jak jsem tak uvažoval, že tam někdo musel být a&#160;že se musí co nevidět vrátit, neboť jinak by nenechával svíčku hořet, pojednou mě napadlo se podívat, jak dlouhý je již knot. Otočil jsem se, abych se podíval, a&#160;vzal jsem už svíčku do ruky, když vtom ji nějaký prudký náraz zhasil, a&#160;v&#160;dalším okamžiku jsem si uvědomil, že mě kdosi polapil do pevné stahovací smyčky, kterou mi zezadu hodil přes hlavu.</p>
			<p class="MLP_text ParaOverride-1">„Tak,“ řekl přidušený hlas se zaklením, „teď tě mám!“</p>
			<p class="MLP_text ParaOverride-1">„Co to znamená?“ křičel jsem a&#160;snažil se vykroutit. „Kdo je to? Pomoc, pomoc, pomóc!“</p>
			<p class="MLP_text ParaOverride-1">Měl jsem nejenom ruce přitažené těsně k&#160;bokům, ale tlak na bolavou paži mi působil prudkou bolest. Hned silácká ruka, hned silácká hruď se mi přitiskla na ústa, aby zdusila můj křik, a&#160;zatímco jsem se ve tmě bezvýsledně bránil, cítil jsem ustavičně v&#160;obličeji horký dech muže, který mě pevně přivazoval ke stěně.</p>
			<p class="MLP_text ParaOverride-1">„A&#160;teď,“ ozval se přidušený hlas, „ještě jednou křikni a&#160;udělám s&#160;tebou krátký proces.“</p>
			<p class="MLP_text ParaOverride-1">Ačkoli se mi od bolesti v&#160;poraněné paži dělalo až mdlo a&#160;nevolno a&#160;překvapením jsem byl úplně zmatený, přesto jsem si uvědomoval, jak snadno by mohl svou hrozbu splnit, a&#160;proto jsem ustal a&#160;snažil se trochu si uvolnit paži, třebas sebemíň. Ale na to jsem ji měl přivázanou příliš pevně. Měl jsem pocit, jako by po předešlém pálení nyní zakoušela vaření.</p>
			<p class="MLP_text ParaOverride-1">Náhlé zapuzení noci a&#160;to, že místo ní nastoupila čirá tma, mě upozornilo, že muž zavřel okenici. Když potom chvilku šmátral po místnosti, našel pazourek a&#160;ocílku, jež hledal, a&#160;začal křesat světlo. Napínal jsem oči do jisker, které dopadly na troud a&#160;do kterých muž se sirkou vytrvale foukal, ale zahlédl jsem pouze jeho rty a&#160;modrou špičku sirky; a&#160;i to jen blikotavě. Troud byl mokrý&#160;– žádný div tam&#160;– jiskry jedna po druhé zhasínaly.</p>
			<p class="MLP_text ParaOverride-1">Muž neměl nijak naspěch a&#160;křesal kamínkem a&#160;ocílkou dál. Jak se tak kolem něho hustě a&#160;jasně rozletovaly jiskry, viděl jsem jeho ruce a&#160;skvrnky jeho obličeje a&#160;rozeznával jsem, že sedí a&#160;naklání se nad stůl, ale nic víc. Vzápětí jsem znovu spatřil jeho modré rty, jak foukají do troudu, a&#160;vtom vyšlehlo plápolavé světýlko a&#160;ukázalo mi Orlicka.</p>
			<p class="MLP_text ParaOverride-1">Koho jsem vlastně čekal, že uvidím, věru nevím. Určitě jsem nečekal Orlicka. Když jsem spatřil jeho, uvědomil jsem si, že jsem v&#160;tísni vskutku nebezpečné, a&#160;nespouštěl jsem z&#160;něho oči.</p>
			<p class="MLP_text ParaOverride-1">S&#160;velkou rozvahou zapálil svíčku od hořící sirky a&#160;odhodil sirku a&#160;šlápnutím ji udusil. Potom odstrčil svíčku na stole od sebe, aby na mne lépe viděl, a&#160;se založenýma rukama podepřenýma o&#160;stůl seděl a&#160;díval se na mne. Poznal jsem, že mě připoutal k&#160;silnému svislému žebříku, který stojí několik palců od zdi&#160;– jako trvalé příslušenství domku&#160;– a&#160;slouží k&#160;výstupu na půdu nade mnou.</p>
			<p class="MLP_text ParaOverride-1">„A&#160;teď,“ řekl, když jsme se nějakou chvíli navzájem prohlíželi, „tě tedy mám.“</p>
			<p class="MLP_text ParaOverride-1">„Odvažte mě. Nechte mě odejít!“</p>
			<p class="MLP_text ParaOverride-1">„Však já tě nechám odejít. Nechám tě odejít na Měsíc, nechám tě odejít na hvězdy. Ale všechno má svůj čas.“</p>
			<p class="MLP_text ParaOverride-1">„Proč jste mě sem vylákal?“</p>
			<p class="MLP_text ParaOverride-1">„To nevíš?“ zeptal se s&#160;vražedným pohledem.</p>
			<p class="MLP_text ParaOverride-1">„Proč jste mě přepadl potmě?“</p>
			<p class="MLP_text ParaOverride-1">„Protože chci všechno udělat sám. Jeden zachová tajemství líp než dva. Ach, ty nepříteli, ty nepříteli!“</p>
			<p class="MLP_text ParaOverride-1">V&#160;jeho požitku z&#160;podívané, kterou jsem mu skýtal, když s&#160;rukama založenýma na stole seděl proti mně, pokyvoval na mne hlavou a&#160;liboval si, bylo tolik zloby, že mě až roztřásla hrůza. Jak jsem ho tak mlčky pozoroval, natáhl ruku do kouta vedle sebe a&#160;podal si ručnici s&#160;kovanou pažbou.</p>
			<p class="MLP_text ParaOverride-1">„Znáš ji?“ zeptal se a&#160;udělal pohyb, jako by si mě chtěl vzít na mušku. „Víš, kdes ji už jednou viděl? Mluv, vlku!“</p>
			<p class="MLP_text ParaOverride-1">„Vím,“ přisvědčil jsem.</p>
			<p class="MLP_text ParaOverride-1">„Připravils mě o&#160;to místo. Víš to dobře. Mluv!“</p>
			<p class="MLP_text ParaOverride-1">„Co jiného jsem mohl dělat?“</p>
			<p class="MLP_text ParaOverride-1">„Tos udělal, a&#160;to samo by už stačilo, ani víc by toho nemuselo být. Ale jak ses mohl ještě opovážit stavět se mezi mne a&#160;mladou holku, co se mi líbila?“</p>
			<p class="MLP_text ParaOverride-1">„Kdy jsem to udělal?“</p>
			<p class="MLP_text ParaOverride-1">„Kdys to udělal? Tys to byl, kdo starého Orlicka u&#160;ní věčně špinil a&#160;kazil mu pověst.“</p>
			<p class="MLP_text ParaOverride-1">„Špinil jste si ji sám; zkazil jste si ji sám. já bych vám nebyl mohl uškodit, kdybyste si nebyl škodil sám.“</p>
			<p class="MLP_text ParaOverride-1">„Lžeš. A&#160;nelitoval bys žádné námahy a&#160;dal bys nevím kolik, jen kdybys mě mohl z&#160;tohohle kraje vyhnat, co?“ opakoval moje slova z&#160;poslední rozmluvy, kterou jsem vedl s&#160;Biddy. „A&#160;teď ti povím jednu novinku. Ještě nikdy by se ti nebylo víc vyplatilo vyhnat mě odsud z&#160;kraje, než jak by se ti to vyplatilo dnes večer. Hm! I&#160;kdyby tě to stálo všechny tvé peníze, dvacetkrát tolik, co vůbec máš, do posledního měďáčku!“</p>
			<p class="MLP_text ParaOverride-1">A&#160;když mi přitom hrozil svou těžkou pěstí se zuby vyceněnými jako tygr, cítil jsem, že to je pravda.</p>
			<p class="MLP_text ParaOverride-1">„Co mi chcete udělat?“</p>
			<p class="MLP_text ParaOverride-1">„Chci,“ řekl, udeřil pěstí prudce do stolu a&#160;současně s&#160;tím, jak rána dopadla, vstal, aby svým slovům dodal větší váhy, „chci si vzít tvůj život.“</p>
			<p class="MLP_text ParaOverride-1">S&#160;očima přibitýma na mne se naklonil kupředu, pomaličku rozevřel zaťatou pěst a&#160;přejel si rukou ústa, jako by se mu na mne sbíhaly sliny; pak se zase posadil.</p>
			<p class="MLP_text ParaOverride-1">„Odjakživa jsi stál starému Orlickovi v&#160;cestě, už hned jako dítě. A&#160;tuhle dnešní noc mu půjdeš z&#160;cesty. Už tě má po krk, dost. Je s&#160;tebou konec.“</p>
			<p class="MLP_text ParaOverride-1">Pocítil jsem, že stojím na pokraji hrobu. Letmo jsem se rozhlédl po své pasti, je-li tu nějaká možnost úniku; ale nikde žádná nebyla.</p>
			<p class="MLP_text ParaOverride-1">„A&#160;víc než to,“ pokračoval a&#160;znovu si založil ruce na stole, „nenechám z&#160;tebe tady na zemi ani cár, nenechám z&#160;tebe ani kůstku. Strčím tvou mrtvolu do pece&#160;– donesl bych tam na rameně dva takové, jako jsi ty&#160;–, a&#160;ať si pak lidi o&#160;tobě hádají, co chtějí, nikdo se jaktěživo nic nedoví.“ </p>
			<p class="MLP_text ParaOverride-1">S&#160;nepředstavitelnou rychlostí probrala moje mysl všechny následky takové smrti. Estellin otec se bude domnívat, že jsem ho opustil, zatknou ho, a&#160;až bude umírat, do posledního dechu bude vinit mne; i&#160;Herbert bude o&#160;mně pochybovat, až porovná dopis, který jsem mu zanechal doma, s&#160;faktem, že jsem se u&#160;branky slečny Havishamové stavěl pouze na okamžik; Joe a&#160;Biddy se nikdy nedovědí, jaké výčitky jsem si tu noc dělal, nikdo z&#160;nich se jaktěživ nedoví, co jsem vytrpěl, jak věrný jsem chtěl být, jakou duševní mukou jsem prošel. Smrt tak blízko přede mnou byla strašlivá, ale ještě strašlivější než smrt byla hrůza, že mne bude po smrti vzpomínáno zkresleně. A&#160;tak rychlé byly moje myšlenky, že jsem se viděl, jak mnou opovrhují pokolení dosud nenarozená&#160;– Estelliny děti a&#160;děti jejích dětí&#160;–, ještě než tomu bídákovi splynula ta slova ze rtů.</p>
			<p class="MLP_text ParaOverride-1">„A&#160;teď, vlku,“ řekl, „dřív než tě zabiju jako každé jiné zvíře&#160;– to právě mám přece za lubem, a&#160;proto jsem si tě taky přivázal&#160;–, pořádně se na tebe podívám a&#160;pořádně tě potejrám. Ach, ty nepříteli!“</p>
			<p class="MLP_text ParaOverride-1">Hlavou mi kmitla myšlenka, abych znovu volal o&#160;pomoc&#160;– třebaže málokdo mohl vědět lépe než já, jak opuštěná je to končina a&#160;jak beznadějné je dovolat se nějakého přispění. Ale jak tak seděl a&#160;pásl se na mně očima, hnus a&#160;pohrdání, jež jsem k&#160;němu cítil, mi dodaly síly a&#160;zamkly mi ústa. A&#160;nade všechno jsem si umínil, že ho rozhodně nebudu uprošovat, a&#160;než umřu, že se pokusím klást mu aspoň nějaký poslední odpor, byť chabý. Jakkoli shovívavěji jsem v&#160;té kruté svrchované tísni smýšlel o&#160;všech ostatních lidech; jakkoli pokorně jsem úpěl k&#160;nebesům o&#160;milost; jakkoli obměkčila mé srdce myšlenka, že jsem se vůbec nerozloučil a&#160;nyní se již nikdy nemohu rozloučit s&#160;těmi, kdo mi jsou drazí, ani že se před nimi nemohu již nikdy ospravedlnit, ani si od nich vyprosit slitování za žalostné chyby, kterých jsem se dopustil&#160;– přes to všechno, kdybych ho byl mohl zabít, třebas v&#160;okamžiku umírání, byl bych to udělal.</p>
			<p class="MLP_text ParaOverride-1">Pil předtím a&#160;oči měl červené a&#160;podlité krví. Na krku měl zavěšenou láhev, jak jsem ho v&#160;dřívějších dobách často vídal nosit si s&#160;sebou jídlo i&#160;pití. Přiložil láhev k&#160;ústům a&#160;řízně si z&#160;ní přihnul; a&#160;já ucítil silnou pálenku, kterou jsem viděl vehnat se mu do tváře.</p>
			<p class="MLP_text ParaOverride-1">„Vlku!“ řekl a&#160;opět si založil ruce. „Starý Orlick ti teď něco poví. Byl jsi to ty, kdo oddělal tu tvou zlolajnou sestru.“</p>
			<p class="MLP_text ParaOverride-1">Opět s&#160;touž nepředstavitelnou rychlostí jako předtím proletěla moje mysl celým pásmem událostí od přepadení mé sestry přes její nemoc až k&#160;její smrti, dříve než svou pomalou a&#160;váhavou mluvou vyřkl ona slova.</p>
			<p class="MLP_text ParaOverride-1">„Byl jste to vy, zlosyne,“ řekl jsem.</p>
			<p class="MLP_text ParaOverride-1">„Já ti povídám, že to bylo tvoje dílo&#160;–, já ti povídám, že se to stalo skrz tebe,“ odsekl, popadl pušku a&#160;rozmáchl se pažbou do prázdna mezi námi. „Přepadl jsem ji zezadu, jako jsem dneska přepadl tebe. A&#160;že jsem jí to dal! Myslel jsem, že je po ní, když jsem od ní odcházel, a&#160;mít tam někde u&#160;ní vápenku tak blízko, jako k&#160;ní máš teďka blízko ty, tak by už k&#160;sobě byla nepřišla. Ale nebyl to starý Orlick, kdo to udělal, byl jsi to ty. Tebe rozmazávali a&#160;na něj křičeli a&#160;bili ho. Na starého Orlicka křičet a&#160;bít ho, jo? Teďka za to platíš. Tys to udělal&#160;– teďka za to platíš!“</p>
			<p class="MLP_text ParaOverride-1">Opět si přihnul a&#160;rozlítil se ještě víc. Podle toho, jak láhev nahnul, jsem viděl, že v&#160;ní už žádné velké množství nezbývá. Jasně jsem chápal, že si jejím obsahem dodává odvahu udělat se mnou konec. Věděl jsem, že každičká kapička v&#160;láhvi je kapkou mého života. Věděl jsem, že až se změním v&#160;dým a&#160;splynu s&#160;parami, které se teprve před krátkou chvílí ke mně vlekly jako můj vlastní varovný přízrak, udělá totéž, co udělal v&#160;případě sestřině&#160;– pospíší si ze všech sil do města a&#160;nechá se vidět, jak se po něm plouží od pivnice k&#160;pivnici a&#160;pije. Moje rychlá mysl s&#160;ním letěla do města, vykreslila si obraz ulice s&#160;ním uprostřed a&#160;kontrastovala její světla a&#160;živý shon s&#160;opuštěnými blaty a&#160;bílými parami, které se po ní vlečou a&#160;s&#160;nimiž zatím již splývám.</p>
			<p class="MLP_text ParaOverride-1">Dělo se totiž to, že jsem nejen dovedl shrnout léta a&#160;léta a&#160;léta, než on řekl sotva tucet slov, ale i&#160;že mi to, co říkal, v&#160;mysli vyvolávalo obrazy, a&#160;nikoli pouhá slova. Při vzrušeném a&#160;předrážděném stavu svého mozku jsem nemohl pomyslet na žádné místo, abych je současně neviděl, ani na žádnou osobu, abych neviděl tu. Je zhola nemožné nadsadit, jak živé byly ty vidiny, a&#160;přesto jsem celou tu dobu tak upjatě pozoroval jeho samého&#160;– kdo by upjatě nepozoroval tygra, který se krčí ke skoku?&#160;–, že mi neušlo ani sebemenší hnutí jeho prstů.</p>
			<p class="MLP_text ParaOverride-1">Při tomto druhém napití se zdvihl z&#160;lavice, na níž seděl, a&#160;odstrčil stůl stranou. Potom uchopil svíčku, zastínil ji svou vražednickou rukou tak, aby vrhala světlo jenom na mne, rozkročil se přede mnou, prohlížel si mne a&#160;kochal se tou podívanou.</p>
			<p class="MLP_text ParaOverride-1">„Vlku, povím ti ještě něco. Byl to starý Orlick, cos přes něj tenkrát v&#160;noci škobrtnul doma na schodech.“</p>
			<p class="MLP_text ParaOverride-1">Viděl jsem to schodiště s&#160;jeho zhasnutými lampami. Viděl jsem stíny silného zábradlí, vrhané hlídačovou lucernou na zeď. Viděl jsem pokoje, které už nikdy nemám spatřit; tu dveře pootevřené; tam dveře zavřené; i&#160;všechny ty kusy nábytku kolem.</p>
			<p class="MLP_text ParaOverride-1">„A&#160;proč tam starý Orlick byl? Povím ti ještě něco, vlku. Ty a&#160;ona jste mě málem doopravdy vyštvali z&#160;tohohle kraje, aspoň co se tejče sehnání snadného živobytí tady, a&#160;já si našel nové společníky a&#160;nové pány. Některý z&#160;nich za mne píšou moje dopisy, když potřebuju nějaký napsat&#160;– dáváš pozor?&#160;– píšou za mne moje dopisy, vlku! Píšou padesáterým rukopisem; nejsou jako ty, hade potměšilá, co píšeš jen jedním. Byl jsem pevně rozhodnutej i&#160;pevně odhodlanej vzít si tvůj život, už hned jak jsi sem přijel na sestřin funus. Jenže jsem nevěděl, jak se ti bezpečně dostat na kobylku, a&#160;tak jsem po tobě číhal, abych dopodrobna poznal tvoje zvyky. Protože starý Orlick si totiž řek: ‚Tak nebo jinak, já ho dostanu!‘ A&#160;co se nestalo? Jak tak po tobě číhám, koho já nenajdu, jako tvého strýce Provise, he?“</p>
			<p class="MLP_text ParaOverride-1">Mlýnský náhon a&#160;Čínská rejda i&#160;Stará kablovna, všechno tak jasné a&#160;zřetelné! Provis ve svém bytě, signál, který už ztratil všechen smysl, hezká Klára, dobrodušná mateřská žena, starý Bill Barley na zádech, to všechno plynulo kolem jako na prudké bystřině mého života, rychle odtékající do moře!</p>
			<p class="MLP_text ParaOverride-1">„<span class="MLP_znak_kurziva_11b">Ty</span> a&#160;strýc, koukejme! Znal jsem tě přece u&#160;Gargeryho v&#160;kovárně, když jsi byl ještě vlče tak malý, že bych tě byl moh za ten chřtáneček zvednout tuhletím ukazovákem a&#160;palcem a&#160;zahodit tě mrtvého (jak jsem kolikrát měl sto chutí udělat, když jsem tě tak v&#160;neděli viděl cárat mezi těma vrbama), a&#160;tenkrát sis ještě žádného strýce nevyvzpomněl. Ne, ty jistě ne! Ale když se starý Orlick doslechl, že tvůj strýc Provis nejspíš tahal na noze to pouto, co starý Orlick před tolika dlouhými lety našel přepilované tady na těchhle blatech a&#160;co schovával, až s&#160;ním porazil tvou sestru jako volka, jako se chystá porazit taky tebe&#160;– he?&#160;– když se doslechl, že&#160;– he?“</p>
			<p class="MLP_text ParaOverride-1">Při tom surovém pošklebování mi zamával svíčkou tak blízko u&#160;obličeje, že jsem uhnul hlavou, abych ji uchránil před plamenem.</p>
			<p class="MLP_text ParaOverride-1">„Aha!“ zvolal se smíchem, když to udělal ještě jednou. „Spálené děťátko se bojí ohně! Starý Orlick věděl, že ses popálil, starý Orlick věděl, že se chystáš propašovat strejčka Provise pryč, starý Orlick na tebe stačí a&#160;věděl, že dnes večer přijdeš! A&#160;teď ti povím ještě něco, vlku, a&#160;tím to skončí. Jsou lidi, co stačej stejně dobře na tvého strýce Provise, jako starý Orlick stačil na tebe. Ať se před nimi má na pozoru, až teďka přijde o&#160;synovce. Ať se před nimi má na pozoru, až teď živá duše nebude moct najít cárek z&#160;šatů ani kůstku z&#160;těla jeho drahého synovečka! Jsou lidi, co nesnesou a&#160;co taky nenechají Magwitche&#160;– jo, to jméno <span class="MLP_znak_kurziva_11b">vím</span>&#160;– naživu v&#160;jedné zemi s&#160;nimi a&#160;co o&#160;něm dostávali takové spolehlivé zprávy, když ještě žil jinde, že nemoh odtamtud odejít bez jejich vědomí a&#160;stát se jim nebezpečným. Možná že jsou to oni, co píšou tím padesáterým rukopisem a&#160;co nejsou jako ty, hade potměšilá, co píšeš jen jedním. Měj se na pozoru před Compeysonem, Magwitchi, a&#160;před šibenicí!“</p>
			<p class="MLP_text ParaOverride-1">Znovu mi mávl svíčkou do obličeje, až mi očadil tvář a&#160;vlasy a&#160;na okamžik mě oslepil, a&#160;potom ke mně otočil svoje mohutná záda, jak stavěl svíčku zpátky na stůl. Než se zase otočil ke mně, prolétla mou myslí modlitba a&#160;pobyl jsem s&#160;Joem a&#160;s&#160;Biddy a&#160;s&#160;Herbertem.</p>
			<p class="MLP_text ParaOverride-1">Mezi stolem a&#160;protější zdí byl prostor několika stop volného místa. V&#160;tom prostoru se teď plouživě procházel sem a&#160;tam. Jeho velká síla jako by z&#160;něho nyní sálala ještě silněji než kdy předtím, jak se tak ploužil s&#160;rukama volně a&#160;těžce svěšenýma podle těla a&#160;nenávistně po mně střílel očima. Nezbývala mi jediná jiskřička naděje. Jakkoli divoký byl můj vnitřní neklid a&#160;jakkoli podivuhodná byla živost obrazů, jež se kolem mne kmitaly místo myšlenek, přesto jsem jasně chápal, že kdyby se nebyl pevně rozhodl, že mě od mé jisté záhuby, o&#160;níž nezví žádný smrtelník, dělí již jen několik málo okamžiků, nebyl by mi jaktěživ pověděl to, co mi pověděl.</p>
			<p class="MLP_text ParaOverride-1">Z&#160;ničeho nic se zastavil, vytáhl ze své láhve zátku a&#160;zahodil ji. Třebaže byla lehounká, slyšel jsem ji dopadnout jako závaží. Polykal pomalu, nahýbal láhev trošek po trošce a&#160;teď už se na mne nedíval. Posledních několik kapek kořalky si vycedil na dlaň a&#160;slízal je. Potom v&#160;náhlém záchvatu zuřivosti a&#160;se strašlivým zaklením odhodil láhev od sebe a&#160;shýbl se. A&#160;já v&#160;jeho ruce spatřil těžký kamenický mlat s&#160;dlouhou, silnou násadou.</p>
			<p class="MLP_text ParaOverride-1">Předsevzetí, jež jsem předtím učinil, mě neopustilo, neboť bez jediného marného slovíčka prosby k&#160;němu jsem vší mocí zakřičel a&#160;vší mocí se bránil. Mohl jsem sice hýbat pouze hlavou a&#160;nohama, ale aspoň do té míry jsem se bránil ze všech sil, až do té chvíle mi neznámých, které ve mně byly. V&#160;témž okamžiku jsem zaslechl výkřiky v&#160;odpověď na svoje volání, viděl jsem postavy a&#160;záblesk světla vtrhnout od dveří, slyšel jsem hlasy a&#160;lomoz a&#160;viděl jsem Orlicka prodrat se z&#160;klubka lidí, jako kdyby se vynořil z&#160;přívalu vod, jedním skokem se přehoupnout přes stůl a&#160;vyřítit se ven do noci!</p>
			<p class="MLP_text ParaOverride-1">Po mrákotné chvíli jsem shledal, že ležím již nespoutaný, v&#160;témž domku na zemi a&#160;s&#160;hlavou na něčím koleně. Když jsem přicházel k&#160;sobě, měl jsem oči upřené na žebřík u&#160;stěny&#160;– zadívaly se na něj již předtím, než je vidělo moje vědomí&#160;–, a&#160;tak s&#160;tím, jak jsem opět nabýval smyslů, jsem poznal, že jsem na místě, kde jsem jich pozbyl.</p>
			<p class="MLP_text ParaOverride-1">Zprvu příliš lhostejný, než abych se i&#160;jen ohlédl a&#160;přesvědčil, kdo mě to podpírá, jsem prostě ležel a&#160;díval se na žebřík, když tu se mezi mne a&#160;žebřík vložila tvář. Tvář Trabbova učedníka!</p>
			<p class="MLP_text ParaOverride-1">„Myslím, že mu nic není,“ řekl Trabbův učedník rozumným tónem. „Ale bledej je, až to není hezký!“</p>
			<p class="MLP_text ParaOverride-1">Při těch slovech se tvář osoby, která mě podpírala, naklonila nade mne a&#160;já viděl, že kdo mě podpírá, je&#160;– </p>
			<p class="MLP_text ParaOverride-1">„Herbert! Dobrý bože!“</p>
			<p class="MLP_text ParaOverride-1">„Pomaloučku,“ napomínal mě Herbert. „Polehoučku, Händle. Nesmíte tak zprudka.“</p>
			<p class="MLP_text ParaOverride-1">„A&#160;náš starý kamarád Startop!“ zvolal jsem, když se nade mne shýbl i&#160;ten.</p>
			<p class="MLP_text ParaOverride-1">„Pamatujte, s&#160;čím nám hodlá pomáhat,“ řekl Herbert, „a buďte klidný.“</p>
			<p class="MLP_text ParaOverride-1">Ta narážka mě podpíchla, že jsem se posadil, ale pro bolest v&#160;rameni jsem se zase vrátil zpátky:</p>
			<p class="MLP_text ParaOverride-1">„Ještě jsme to nezmeškali, Herberte, že ne? Co je dnes za noc? Jak dlouho jsem už tady?“</p>
			<p class="MLP_text ParaOverride-1">Měl jsem totiž podivné a&#160;silné podezření, že tam ležím už dlouhou dobu&#160;– den a&#160;noc&#160;– dva dny a&#160;dvě noci&#160;– ještě déle.</p>
			<p class="MLP_text ParaOverride-1">„Nic jsme ještě nezmeškali. Pořád je ještě pondělní noc.“</p>
			<p class="MLP_text ParaOverride-1">„Díky bohu!“</p>
			<p class="MLP_text ParaOverride-1">„A&#160;celý zítřejší den, úterek, máte na odpočinutí,“ řekl Herbert. „Ale nemůžete se udržet, abyste nesténal, můj drahý Händle. Kde jste poraněný? Můžete se postavit?“</p>
			<p class="MLP_text ParaOverride-1">„Ano, ano,“ odpověděl jsem, „mohu jít. Nejsem nikde poraněný, jenom v&#160;téhle ruce mám škubavou bolest.“ </p>
			<p class="MLP_text ParaOverride-1">Obnažili mi paži a&#160;udělali, co mohli. Byla silně oteklá a&#160;zapálená a&#160;já stěží vydržel, aby se jí někdo dotkl. Ale roztrhali svoje kapesníky, aby mi mohli udělat čerstvý obvaz, a&#160;opatrně mi uložili ruku zase do pásky, než se dostaneme do města a&#160;opatříme nějaký chladivý přípravek na obklady.</p>
			<p class="MLP_text ParaOverride-1">Zakrátko jsme za sebou zavřeli dveře tmavého a&#160;prázdného domku a&#160;vzápětí jsme se na zpáteční cestě ubírali lomem. Trabbův učedník&#160;– nyní již Trabbův vyčouhlý mládenec&#160;– šel kus před námi s&#160;lucernou, která byla oním světlem, jež jsem viděl vtrhnout do dveří. Ale měsíc byl o&#160;dobré dvě hodiny výš, než když jsem naposledy viděl oblohu, a&#160;noc, třebaže deštivá, byla o&#160;mnoho jasnější. Bílá pára z&#160;vápenné pece se táhla od nás pryč, jak jsme šli kolem, a&#160;jako mi předtím myslí prolétla modlitba, tak mi jí nyní prolétlo díkůvzdání.</p>
			<p class="MLP_text ParaOverride-1">Podařilo se mi uprosit Herberta, aby mi pověděl, jak se stalo, že mi přišel na pomoc&#160;– což zpočátku stroze odmítal a&#160;trval na svém, že se nesmím rozčilovat&#160;–, a&#160;tak jsem se dověděl, že jsem ve svém spěchu ten dopis, otevřený, upustil na zem v&#160;našem bytě, kde ho Herbert, když přišel domů a&#160;přivedl s&#160;sebou Startopa, kterého potkal na ulici, jak právě jde ke mně, velice krátkou chvíli po mém odchodu z&#160;domova našel. Tón dopisu ho znepokojil, a&#160;to tím více, že mezi dopisem a&#160;kvapným lístkem, který jsem pro něj v&#160;bytě zanechal, byla jistá nesrovnalost.</p>
			<p class="MLP_text ParaOverride-1">Poněvadž po čtvrthodinovém přemítání jeho nepokoj vzrostl, místo aby se zmírnil, vypravil se se Startopem, který se nabídl, že ho doprovodí vyptat se na dostavníkovou stanici, kdy odjíždí příští dostavník. Když poznal, že odpolední dostavník už odjel, a&#160;když poznal, že jeho zneklidnění sílí přímo v&#160;opravdový strach, jak se mu do cesty stavějí překážky, rozhodl se jet za mnou poštovním kočárem.</p>
			<p class="MLP_text ParaOverride-1">Tak dojeli se Startopem k&#160;Modrému kanci v&#160;pevném očekávání, že mě tam najdou nebo získají nějaké zprávy o&#160;mně; když se však nestalo ani to, ani ono, vypravili se do domu slečny Havishamové a&#160;tam ztratili mou stopu. Potom se vrátili do hotelu (bezpochyby asi v&#160;téže době, kdy já poslouchal populární místní verzi svého vlastního životního příběhu), aby se občerstvili a&#160;sehnali někoho, kdo by je dovedl na blata a&#160;dál. Mezi zevlouny v&#160;průjezdě Kance byl náhodou Trabbův učedník&#160;– věrný svému dávnému zvyku být náhodou všude, kde nemá co pohledávat, a&#160;Trabbův učedník mě předtím viděl odcházet od domu slečny Havishamové směrem k&#160;hostinci, kde jsem večeřel. Tak se Trabbův učedník stal jejich průvodcem a&#160;s&#160;ním se vydali k&#160;domku hrázného, ale šli na blata cestou přes město, kterému jsem se já vyhnul.</p>
			<p class="MLP_text ParaOverride-1">A&#160;jak tak šli, Herbert přemítal o&#160;možnosti, co kdyby mě tam konec konců byl přece jenom někdo zavolal s&#160;poctivým úmyslem podat mi nějaké užitečné informace týkající se Provisovy bezpečnosti, a&#160;poněvadž usoudil, že v&#160;tom případě by mohlo vyrušení být na závadu, zanechal svého průvodce i&#160;Startopa na kraji lomu a&#160;dál šel jen sám, přikradl se k&#160;domku a&#160;dvakrát třikrát ho obešel ve snaze zjistit, je-li vevnitř všechno v&#160;pořádku. Protože nezaslechl nic než nezřetelné zvuky jednoho hlubokého hlasu (to bylo ve chvíli, kdy moje mysl právě tak horečně pracovala), začal již dokonce pochybovat, jsem-li tam vůbec, když vtom jsem náhle vykřikl a&#160;on zakřičel v&#160;odpověď a&#160;vrhl se dovnitř s&#160;oběma svými druhy v&#160;patách.</p>
			<p class="MLP_text ParaOverride-1">Když jsem pověděl Herbertovi, co se odehrálo uvnitř domku, byl pro to, abychom ihned v&#160;městečku vyhledali soudce, třebaže je tak pozdě v&#160;noci, a&#160;dali si vystavit zatykač. Ale já už před tím uvážil, že takový krok by se tím, že by nás v&#160;městečku zdržel nebo nás zavázal, abychom se tam vrátili, mohl stát Provisovi osudným. Tuto obtíž nebylo možno oddiskutovat, a&#160;proto jsme prozatím nechali všech úmyslů Orlicka stíhat. Za daných okolností jsme pro tu chvíli pokládali za moudřejší celý případ spíš zlehčovat před Trabbovým učedníkem, který, jak jsem přesvědčen, by býval velmi zklamaný, kdyby byl věděl, že jeho zásah mě zachránil před vápennou pecí. Ne že by Trabbův učedník měl nějakou zlovolnou povahu, ale proto, že v&#160;něm bylo tuze mnoho přebytečné živosti a&#160;že měl vrozenou potřebu změny a&#160;vzrušení, ať už na účet kohokoli. Když jsme se rozcházeli, dal jsem mu dva zlaťáky (což zřejmě hovělo jeho vkusu) a&#160;řekl jsem mu, jak mě mrzí, že jsem kdy o&#160;něm měl špatné mínění (což na něho neudělalo dojem vůbec žádný).</p>
			<p class="MLP_text ParaOverride-1">Protože jsme měli středu tak blízko před sebou, rozhodli jsme se, že se týmž poštovním kočárem všichni tři ještě téže noci vrátíme do Londýna; o&#160;to spíš, že tak odtud zmizíme, dříve než se o&#160;našem nočním dobrodružství začne v&#160;městečku mluvit. Herbert opatřil velkou láhev medicíny na mou ruku a&#160;tím, že mi po celou noc tou vodičkou smáčel paži, jsem byl jakž takž s&#160;to vydržet po cestě bolest. Byl už bílý den, když jsme dojeli do Templu, a&#160;já si šel lehnout a&#160;ležel jsem v&#160;posteli celý den.</p>
			<p class="MLP_text ParaOverride-1">Můj strach, jak jsem tak ležel, abych se nerozstonal a&#160;nebyl pro zítřek neschopný, byl tak tísnivý, že se divím, že mě neroznemohl už jen sám o&#160;sobě. Spolu s&#160;vyčerpávající duševní trýzní, kterou jsem zakusil, by to byl docela jistě dokázal, nebýt nadlidského vypětí, k&#160;němuž mě vybičovával zítřek&#160;– ten den tak úzkostlivě očekávaný, tak přebitý významem, co do výsledku zahalený takovým neproniknutelným závojem, ač tak blízký!</p>
			<p class="MLP_text ParaOverride-1">Žádná opatrnost nemohla být víc nasnadě než to, abychom se toho dne vyvarovali všech styků s&#160;Provisem; přesto právě to můj neklid jen zvyšovalo. Při každém kroku a&#160;při každém zvuku jsem se lekal v&#160;pevném domnění, že ho objevili a&#160;zatkli a&#160;to že je posel, který mi to přichází oznámit. Namlouval jsem si, že vím, že ho zatkli; že mou mysl znepokojuje něco víc než jen strach nebo předtucha; že to je skutečnost, která se stala, a&#160;já o&#160;ní mám tajemnou vědomost. Jak den ubíhal a&#160;žádná špatná zpráva nepřicházela, jak se den schyloval a&#160;padala tma, dostával mě můj převládající strach, že mě nemoc před zítřejším ránem učiní neschopným, cele do své moci. Škubalo mi v&#160;rozpálené paži a&#160;škubalo mi v&#160;rozpálené hlavě a&#160;já se domníval, že začínám blouznit. Počítal jsem do vysokých čísel, abych se ujistil, že jsem při smyslech, a&#160;odříkával jsem si úryvky prózy i&#160;veršů, které jsem znal. Chvílemi se stávalo, že jsem z&#160;pouhého selhání unavené mysli na několik minut zdříml nebo na všechno zapomněl; tu jsem si s&#160;leknutím říkal: „Už je to tady, začínám třeštit!“</p>
			<p class="MLP_text ParaOverride-1">Celý den dbali, abych ležel úplně klidně a&#160;měl ustavičně paži pečlivě ošetřenou, a&#160;podávali mi osvěžující nápoje. Kdykoli jsem usnul, vždycky jsem se probudil s&#160;dojmem, jaký jsem měl v&#160;domku hrázného, že totiž uplynula dlouhá doba a&#160;že příležitost k&#160;jeho záchraně je tatam. Kolem půlnoci jsem vstal a&#160;šel k&#160;Herbertovi v&#160;přesvědčení, že jsem spal celých čtyřiadvacet hodin a&#160;že středa je už pryč. Tou námahou se moje vydrážděnost sama vyčerpala, poněvadž potom jsem už spal tvrdě.</p>
			<p class="MLP_text ParaOverride-1">Svítalo středeční ráno, když jsem vyhlédl z&#160;okna. Blikavá světla na mostech byla již bledá, očekávané slunce rozlévalo po obzoru ohnivou slatinu. Řeku, dosud temnou a&#160;tajemnou, přetínaly mosty, které se barvily studenou šedí, tu a&#160;tam nahoře s&#160;teplým nádechem od požáru na obloze. Jak jsem se tak rozhlížel po nahloučených střechách s&#160;kostelními věžemi a&#160;špicemi tyčícími se do neobyčejně průzračného vzduchu, slunce se vyhouplo a&#160;zdálo se, jako by z&#160;řeky něco strhlo závoj, a&#160;na její hladině vyskočily myriády jisker. I&#160;ze mne, zdálo se, jako by něco strhlo závoj a&#160;já se cítil silný a&#160;zdravý.</p>
			<p class="MLP_text ParaOverride-1">Herbert ležel ve své posteli a&#160;náš bývalý spolužák ze studií na pohovce. Oba ještě spali. Nemohl jsem se obléknout bez pomoci, ale prohrabal jsem oheň, který ještě hořel, a&#160;připravil jsem jim trochu kávy. Dost brzy vyskočili i&#160;oni silní a&#160;zdraví a&#160;okny jsme vpustili ostrý ranní vzduch a&#160;dívali se na příliv, který dosud stoupal k&#160;nám.</p>
			<p class="MLP_text ParaOverride-1">„Až se v&#160;devět hodin obrátí,“ řekl zvesela Herbert, „tak nás vyhlížejte a&#160;čekejte připravený, vy tam dole na Mlýnském náhonu!“</p>
		</div>
</body>
</html>