<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-15</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-15" xml:lang="cs-CZ">
		<div class="Z-kladn--textový-r-meček">
			<p id="_idParaDest-14" class="MLP_uroven2_kapitola ParaOverride-1">Kapitola čtrnáctá</p>
			<p class="MLP_text_bez1radku ParaOverride-1">Je věru žalostné, stydí-li se člověk za domov. Skrývá se v&#160;tom možná černý nevděk a&#160;trest za to je možná odvetný a&#160;plně zasloužený,&#160;ale že to je žalostné, to mohu potvrdit.</p>
			<p class="MLP_text ParaOverride-1">Pro povahu mé sestry pro mne domov nikdy nebyl místem zvlášť příjemným. Ale Joe je posvětil a&#160;já v&#160;ně věřil. Věřil jsem v&#160;náš parádní pokoj jako v&#160;nejelegantnější salón; věřil jsem v&#160;hlavní dveře jako v&#160;tajuplný portál chrámu vznešenosti, jehož slavnostní otevření provází vždy oběť pečených kuřat; věřil jsem v&#160;kuchyň jako v&#160;příbytek slušný a&#160;čistý, i&#160;když nijak nádherný; věřil jsem v&#160;kovárnu jako v&#160;cestu k&#160;mužnosti a&#160;samostatnosti. Během jediného roku se to všechno změnilo. Teď to všechno bylo sprosté a&#160;obyčejné a&#160;za žádnou cenu bych nebyl chtěl, aby to slečna Havishamová a&#160;Estella viděly.</p>
			<p class="MLP_text ParaOverride-1">Do jaké míry padala vina za nevděčné rozpoložení mé duše na mne samého, do jaké míry na slečnu Havishamovou a&#160;do jaké míry na mou sestru, to dnes nemá význam ani pro mne, ani pro koho jiného. Změna se udála ve mně; věc byla prostě hotová. Ať k&#160;dobrému nebo ke zlému, omluvitelně nebo neomluvitelně, stala se a&#160;byla hotová.</p>
			<p class="MLP_text ParaOverride-1">Kdysi mi připadalo, že až si konečně vyhrnu rukávy a&#160;půjdu do kovárny jako Joeův učedník, bude to pro mne vyznamenání a&#160;štěstí. Teď, když to pro mne byla nesporná skutečnost, jsem pouze cítil, že jsem celý uprášený mourem z&#160;dřevěného uhlí a&#160;že mou paměť po celý den tíží vzpomínka, proti níž je kovadlina učiněné peříčko. Později v&#160;životě na mne přicházely chvíle (jak se myslím stává většině lidí), kdy jsem nějakou dobu měl pocit, jako by se na všechny mé zájmy a&#160;sny byla spustila hustá opona a&#160;odloučila mě nadále od všeho kromě od jednotvárného soužení. Nikdy nespadla tato opona s&#160;neprůhledností tak těžkou jako v&#160;den, kdy se moje životní cesta táhla rovně přede mnou, narýsovaná právě nastoupenou učednickou dráhou u&#160;Joea.</p>
			<p class="MLP_text ParaOverride-1">Vzpomínám si, že jsem v&#160;pozdějším čase své „doby“ stával v&#160;neděli večer, když se snášela noc, na hřbitově a&#160;porovnával své vyhlídky do budoucna s&#160;pohledem na větrná blata a&#160;nacházel mezi nimi jistou podobnost při pomyšlení, jak jsou oba ploché a&#160;nízké a&#160;jak se mezi oběma táhne neznámá cesta a&#160;temná mlha a&#160;nakonec moře. V&#160;první pracovní den svého učednictví jsem byl právě tak sklíčený jako v&#160;onom pozdějším čase; ale blaží mě vědomí, že jsem si, dokud byla moje učební smlouva v&#160;platnosti, nikdy ani jediným reptavým slůvkem Joeovi nepostěžoval. To je asi to jediné, co si v&#160;souvislosti s&#160;tou věcí mohu o&#160;sobě uvědomit s&#160;potěšením.</p>
			<p class="MLP_text ParaOverride-1">Je v&#160;tom sice už zahrnuto i&#160;to, co právě hodlám dodat, ale všechna zásluha za to, co právě hodlám dodat, patřila Joeovi. Neutekl jsem a&#160;nedal se naverbovat k&#160;vojsku nebo k&#160;námořnictvu nikoli proto, že jsem byl věrný já, nýbrž že věrný byl Joe. Pracoval jsem s&#160;ucházející horlivostí, třeba mi to bylo proti srsti, nikoli proto, že jsem silně vyvinutý smysl pro ctnost píle měl já, nýbrž že silně vyvinutý smysl pro ctnost píle měl Joe. Je sotva možné vědět, jak daleko do světa zalétá vliv nějakého milého člověka s&#160;poctivým srdcem, dbalého svých povinností, je však velmi lehce možné vědět, jak v&#160;letu mimo bytost jinou zapůsobil na ni, a&#160;já vím náramně dobře, že cokoli dobrého se pojilo k&#160;době mého učednictví, vyšlo od prostého, spokojeného Joea, a&#160;nikoli od mého neklidného, ctižádostivého, nespokojeného já.</p>
			<p class="MLP_text ParaOverride-1">Kdo může říci, co jsem chtěl? Jak to mohu říci já, když jsem to sám nikdy nevěděl? Smrtelně jsem se bál, že v&#160;nějakou nešťastnou hodinu, až budu zrovna nejzmazanější a&#160;vypadat praobyčejný až běda, zdvihnu oči a&#160;spatřím Estellu, jak se na mne dívá jedním z&#160;dřevěných oken kovárny. Pronásledoval mě strach, že mne dříve nebo později přistihne, jak s&#160;ukoptěným obličejem i&#160;rukama konám právě svou nejhrubší práci, a&#160;bude nade mnou zlomyslně jásat a&#160;mnou opovrhovat. Častokráte, když se setmělo a&#160;já tahal Joeovi měchy a&#160;my spolu zpívali Našeho Klema a&#160;když mi při vzpomínce, jak jsme to zpívávali u&#160;slečny Havishamové, připadalo, jako by přede mnou z&#160;ohně vyvstával Estellin obličej s&#160;těmi jejími hezkými vlasy čechranými větrem a&#160;s&#160;očima plnýma pohrdání ke mně&#160;– v&#160;takové chvíli jsem se častokrát zadíval do těch výplní černé noci ve zdi, jakými v&#160;ten čas ta dřevěná okna byla, a&#160;zdálo se mi, že ji vidím zrovna odtahovat obličej, a&#160;věřil jsem, že konečně tedy přišla.</p>
			<p class="MLP_text ParaOverride-1">Když jsme potom odešli do kuchyně k&#160;večeři, místnost i&#160;jídlo se mi jevily prostší než jindy a&#160;já se v&#160;tom svém nevděčném nitru styděl za svůj domov ještě víc než jindy.</p>
		</div>
</body>
</html>