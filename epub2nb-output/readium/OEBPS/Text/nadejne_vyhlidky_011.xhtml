<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">Kapitola sedmá</p>
			<p class="MLP_text_bez1radku ParaOverride-1">V čase, kdy jsem stál na hřbitově a&#160;četl jména na rodinných náhrobcích, stačilo mé vzdělání právě na to, abych si dovedl ty nápisy přeslabikovat. Ba ani můj výklad jejich prostého významu nebyl tuze správný, protože jsem ve slovech „manželka výše uvedeného“ spatřoval lichotivý náznak otcova povznesení do lepšího světa&#160;– a&#160;kdyby se o&#160;kterémkoli mém zesnulém příbuzném bylo mluvilo jako o&#160;„níže uvedeném“, nepochybuji ani v&#160;nejmenším, že bych si byl o&#160;tom členu rodiny utvořil mínění co nejhorší. Také náboženské zásady, ke kterým mě zavazoval můj katechismus, jsem chápal rozhodně ne správně; mám totiž živou vzpomínku, že jsem se domníval, jako by mi slib, že „po všechny dny svého života budu vždy kráčeti touž cestou“, ukládal za povinnost chodit od našeho domu vesnicí vždycky jedním určitým směrem a&#160;nikdy si neobměnit cestu tím, že bych zabočil kolem kolářových nebo dál kolem mlýna.</p>
			<p class="MLP_text ParaOverride-1">Měl jsem se stát Joeovým učedníkem, až dosáhnu patřičného věku, a&#160;dokud jsem se nemohl této hodnosti podejmout, nesměl jsem být, jak tomu říkala kovářka „rozmazávanej“, čili (jak to tlumočím já) rozmazlován. Proto jsem byl nejenom poslíčkem pro kovárnu, ale kdykoli některý soused náhodou potřeboval na výpomoc chlapce, aby mu plašil ptáky nebo vybíral kamení nebo konal nějakou jinou podobnou práci, milostivě dopřáli takové zaměstnání mně. Aby tím však neutrpěla naše vysoká společenská prestiž, stála na krbové římse v&#160;kuchyni pokladnička, o&#160;níž bylo veřejně uvedeno ve známost, že se do ní ukládají všechny mé výdělky. Mám dojem, že nakonec měly být darovány jako příspěvek k&#160;umoření státního dluhu; určitě však vím, že jsem neměl nejmenší naději, že se sám kdy budu na tom pokladě nějak podílet.</p>
			<p class="MLP_text ParaOverride-1">Páně Wopslova prateta měla ve vesnici večerní školu&#160;– to jest, byla to směšná stařena omezeně fundovaná penězi a&#160;neomezeně fundovaná neduživostí, která každého večera od šesti do sedmi usínala ve společnosti mládeže, platící po dvou pencích týdně za povznášející příležitost ji při tom vidět. Měla v&#160;nájmu malý domek, jehož horní světnici obýval pan Wopsle, a&#160;tam jsme ho my štu­diósové slýchávali číst nahlas nadmíru velebným a&#160;děsivým tónem a&#160;občas i&#160;bouchat do stropu. Udržovala se báchorka, že pan Wopsle bere školáky jednou čtvrtletně „na examen“. V&#160;takových dnech se však spokojil pouze tím, že si ohrnul manžety, prohrábl si kštici a&#160;přednesl nám řeč Marka Antonia nad Caesarovou mrtvolou. Poté vždycky následovala Collinsova Óda na vášně, při níž jsem obzvlášť nadšeně obdivoval pana Wopsla jako démona pomsty, když bleskem odvrhl svůj krví zbrocený meč a&#160;s&#160;drtivým pohledem se chopil zkázověstné trouby. Tenkrát jsem na to ještě měl jiný názor než později v&#160;životě, kdy jsem upadl do společnosti vášní a&#160;porovnával je s&#160;Collinsem a&#160;Wopslem, a&#160;to značně v&#160;neprospěch obou jmenovaných pánů.</p>
			<p class="MLP_text ParaOverride-1">Kromě tohoto výchovného ústavu vedla prateta páně Wopslova&#160;– v&#160;jedné a&#160;téže místnosti&#160;– také hokynářský krámek. Neměla ani potuchy, co má vůbec na skladě ani co kterékoli zboží stojí; ale v&#160;jednom šuplátku opatrovala umaštěný notýsek, který sloužil za jakýsi ceník, a&#160;podle tohoto orákula vyřizovala Biddy všechny obchodní transakce. Biddy byla vnučka páně Wopslovy pratety; přiznávám se, že jsem byl naprosto neschopen rozluštit problém, jaký vlastně je její příbuzenský vztah k&#160;panu Wopslovi. Byla sirotek jako já; jako mne, i&#160;ji vychovali vlastníma rukama. Podle mého soudu nejpozoruhodnější na ní byly její okrajové partie&#160;– její vlasy potřebovaly vždycky učesat, její ruce potřebovaly vždycky umýt a&#160;její střevíce potřebovaly vždycky spravit a&#160;srovnat opatky. Tento popis je nutno přijmout s&#160;tím omezením, že platil pouze pro všední dny. V&#160;neděli chodila do kostela jako ze škatulky.</p>
			<p class="MLP_text ParaOverride-1">Hlavně sám, jen vlastními silami, a&#160;spíš s&#160;pomocí Biddy než pratety pana Wopsla, jsem se prokousal abecedou, jako by to bylo nějaké ostružinové houští; od každého písmenka notně utrmácený a&#160;podrápaný. Potom jsem upadl do té peleše lotrovské, do bandy devíti číslic, které jako by si večer co večer vymýšlely jinou neplechu, jak změnit podobu a&#160;zmást mě, abych je nepoznal. Ale konečně jsem začal, tápavě jako poloslepý, v&#160;nejmenším možném rozsahu číst, psát a&#160;počítat.</p>
			<p class="MLP_text ParaOverride-1">Jednou večer jsem seděl v&#160;koutku u&#160;krbu se svou tabulkou a&#160;velmi usilovně jsem se namáhal vyrobit dopis Joeovi. Myslím, že to muselo být plný rok od naší honby na blatech, protože od té doby uplynula dlouhá doba a&#160;byla zima a&#160;tuhý mráz. S&#160;abecedou položenou u&#160;nohou na dlážkách krbu, abych do ní mohl nahlédnout, se mi tak za hodinku za dvě podařilo tiskacím písmem sesmolit a&#160;rozmazat list tohoto znění:</p>
			<p class="MLP_verse_-12-12- ParaOverride-1">„MiLi JO doFaM Žse MaŠ o&#160;5 docLa <br/>doBřE doFaM Ž&#160;brZi bUd UMocT <br/>UčiT tb JO to BudmE jaKo bRa 3 <br/>Co aaŠ bUdU tVui uČeňik to bUd <br/>tPRF lEGraC viť sRDčňe ť zDRaviJO <br/>tvUi vJRni PiP.“</p>
			<p class="MLP_text ParaOverride-1">Nebylo nijak nevyhnutelně nutné, abych se s&#160;Joem dorozumíval dopisem, poněvadž seděl vedle mne a&#160;byli jsme spolu sami. Ale odevzdal jsem mu toto psané sdělení (tabulku se vším všudy) vlastnoručně, a&#160;Joe je přijal jako učiněný zázrak učenosti.</p>
			<p class="MLP_text ParaOverride-1">„Jářku, Pipe, chlapče zlatá!“ zvolal Joe a&#160;otevřel své modré oči dokořán. „Jsi mi ty študovaný, no ne!“</p>
			<p class="MLP_text ParaOverride-1">„Rád bych byl,“ řekl jsem a&#160;mžikl jsem na tabulku, jak ji Joe držel v&#160;rukou, s&#160;neblahým vědomím, že písmo je trochu hrbolaté.</p>
			<p class="MLP_text ParaOverride-1">„Helemese, tuhle je J,“ pokračoval Joe, „a tuhle O, že jim není rovno! Tuhle je J a&#160;O, Pipe, a&#160;J a&#160;O&#160;je Joe.“ </p>
			<p class="MLP_text ParaOverride-1">Ještě nikdy jsem Joea neslyšel přečíst nahlas nic delšího než tuto jedinou slabiku a&#160;minulou neděli jsem si v&#160;kostele všiml, když jsem náhodou držel rodinné modlitby vzhůru nohama, že mu to zřejmě vyhovovalo navlas stejně, jako kdybych byl knížku držel správně. Chtěje využít dané příležitosti k&#160;tomu, abych zjistil, budu-li muset začít úplně od začátku, až budu učit Joea, vyzval jsem ho: „Ale přečti si i&#160;to ostatní, Joe!“</p>
			<p class="MLP_text ParaOverride-1">„To ostatní, Pipe, hm?“ opáčil Joe a&#160;přejížděl písmo pomalým zkoumavým pohledem. „Jedno, dvě, tři. Helemese, jsou tady tři J a&#160;tři O, třikrát J-O, celkem třikrát Joe, Pipe!“</p>
			<p class="MLP_text ParaOverride-1">Naklonil jsem se nad Joea a&#160;za pomoci ukazováčku jsem mu přečetl celý dopis.</p>
			<p class="MLP_text ParaOverride-1">„Úžasný!“ podivil se Joe, když jsem skončil. „Na mou věru, že jsi učenec!“</p>
			<p class="MLP_text ParaOverride-1">„Jak píšeš správně Gargery, Joe?“ zeptal jsem se maličko blahosklonně.</p>
			<p class="MLP_text ParaOverride-1">„Nepíšu to vůbec,“ odpověděl Joe.</p>
			<p class="MLP_text ParaOverride-1">„Ale dejme tomu, že bys to psal?“</p>
			<p class="MLP_text ParaOverride-1">„Tady žádné ‚dejme tomu‘ není možné,“ řekl Joe, „ačkoli na druhé straně si kromobyčej rád v&#160;něčem počtu.“</p>
			<p class="MLP_text ParaOverride-1">„Jistě, Joe?“</p>
			<p class="MLP_text ParaOverride-1">„Krom-oby-čej,“ potvrdil Joe. „Dej mi ňákou pěknou knížku nebo pěkné noviny a&#160;posaď mě k&#160;pěknému ohni, a&#160;lepšího už nic nechci. Panečku,“ pokračoval, když si chviličku drhnul kolena, „když pak kápneš na J a&#160;na O&#160;a řekneš si: ‚Helemese, tady je konečně J-O, Joe,‘ to ti máš počtení!“</p>
			<p class="MLP_text ParaOverride-1">Z&#160;posledních slov jsem si odvodil, že Joeovo vzdělání, stejně jako parní stroj, je dosud v&#160;plenkách. Sledoval jsem však svůj předmět dál a&#160;zeptal jsem se:</p>
			<p class="MLP_text ParaOverride-1">„Copak jsi nikdy nechodil do školy, Joe, když jsi byl tak malý jako já?“</p>
			<p class="MLP_text ParaOverride-1">„Ne, Pipe.“</p>
			<p class="MLP_text ParaOverride-1">„A&#160;proč jsi nikdy nechodil do školy, Joe, když jsi byl tak malý jako já?“</p>
			<p class="MLP_text ParaOverride-1">„Inu, to máš tak, Pipe,“ začal Joe, chopil se pohrabáče a&#160;usadil se pohodlně k&#160;svému obvyklému zaměstnání, když byl zamyšlený, totiž k&#160;pomalému prohrabávání ohně mezi dolními mřížkami. „Já teda ti to povím. Můj táta, Pipe, byl propadlý pití, a&#160;když ho to pití zmohlo, nemilosrdně mlátil mou matku. To bylo vlastně snad jediné mlácení, jakýmu hověl, mimo to, jak mlátil mě. A&#160;mě mlátil s&#160;takovou vervou, že se jí vyrovnala jenom verva, s&#160;jakou nemlátil do kovadliny. Posloucháš ty mě, co povídám, Pipe, a&#160;chápeš to?“</p>
			<p class="MLP_text ParaOverride-1">„Ano, Joe.“</p>
			<p class="MLP_text ParaOverride-1">„Z&#160;toho pošlo, že jsme s&#160;matkou několikrát od táty utekli, a&#160;to si potom matka vždycky sehnala někde práci a&#160;mně říkala: ‚Joe,‘ říkala, ‚teď dá Pánbůh, že budeš moct chodit do školy, dítě,‘ a&#160;hned mě taky do školy strčila. Ale táta byl z&#160;té duše dobrák, že to bez nás nemohl vydržet. Tak vždycky přišel s&#160;ukrutánským houfem a&#160;udělal takový randál před dveřma domu, kde jsme právě byli, že domácí si museli říct, že s&#160;námi už nechtějí nic mít, a&#160;vydali nás tátovi. Ale ten si nás odvedl zpátky domů a&#160;zmlátil nás. Jak vidíš, Pipe,“ řekl Joe, ustal ve svém rozvážlivém prohrabování ohně a&#160;podíval se na mne, „to teda brzdilo všechno moje učení.“</p>
			<p class="MLP_text ParaOverride-1">„To jistě, chudáku Joe.“</p>
			<p class="MLP_text ParaOverride-1">„Ale pamatuj si, Pipe,“ pokračoval Joe a&#160;jednou dvakrát hrábl uvážlivě pohrabáčem skrz horní mřížku, „dáme-liž každému, což jeho jest, a&#160;měříme spravedlnost všem lidem stejným loktem, pak ten můj táta byl z&#160;duše dobrák, chápeš přece, ne?“</p>
			<p class="MLP_text ParaOverride-1">Nechápal jsem to; ale neřekl jsem mu to.</p>
			<p class="MLP_text ParaOverride-1">„Abys věděl,“ hovořil Joe dál, „člověk musí něco dělat, aby sehnal na živobytí, Pipe, jinak se s&#160;živobytím neshledá, je ti to jasné?“</p>
			<p class="MLP_text ParaOverride-1">To jsem chápal a&#160;také jsem to řekl.</p>
			<p class="MLP_text ParaOverride-1">„Z&#160;toho pošlo, že táta neměl nic proti tomu, abych šel do práce. Šel jsem teda do práce, na tohle moje dnešní řemeslo, co bylo taky řemeslo jeho, kdyby se ho jen byl držel. A&#160;že jsem se něco nadělal, Pipe, to mi můžeš směle věřit, to jo. Časem jsem ho byl s&#160;to uživit a&#160;taky jsem ho potom živil, dokud ho nakonec neporazil šlak. A&#160;můj oumysl byl ten, dát mu na pomník tohle: I&#160;když jako člověk nebyl svatý, pomni, čtenáři, srdce že měl zlatý.“</p>
			<p class="MLP_text ParaOverride-1">Joe recitoval toto dvojverší s&#160;tak očividnou pýchou a&#160;s&#160;tak pečlivou výslovností, že jsem se ho zeptal, nesložil-li je sám.</p>
			<p class="MLP_text ParaOverride-1">„Složil,“ přikývl Joe, „ouplně sám od sebe. Měl jsem to hotové v&#160;mžiku. Bylo to, jako kdybych hned na první ránu vykoval celou podkovu. Co živ jsem takové překvapení nezažil&#160;– nikdá bych to nebyl do své hlavy řekl&#160;–, abych ti řekl spravedlivě, Pipe, ani se mi nechtělo věřit, že to mám z&#160;vlastní hlavy. Jak jsem povídal, Pipe, můj oumysl byl ten, že mu to dám vytesat na kámen; ale básně stojej peníze, ať ji vytesáš, jak chceš, malou nebo velkou, a&#160;tak se to nestalo. Funus nepočítám, to se ví, ale jinak všechny peníze, co se daly ušetřit, potřebovala matka. Zdraví měla darebné a&#160;byla jak pára nad hrncem. Netrvalo dlouho a&#160;šla za ním, duše ubohá, a&#160;konečně se taky dočkala trochy zaslouženýho pokoje.“</p>
			<p class="MLP_text ParaOverride-1">Joeovy modré oči se maličko zarosily; zamnul si nejdřív jedno a&#160;potom druhé předmětem svrchovaně nepřiměřeným a&#160;nepohodlným; kulatou násadou na konci pohrabáče.</p>
			<p class="MLP_text ParaOverride-1">„To pak byl moc smutný čas,“ pokračoval Joe, „žít tady tak sám, a&#160;tak jsem se seznámil s&#160;tvou sestrou. Abys věděl, Pipe,“ tu se Joe na mne pevně zadíval, jako by věděl, že s&#160;ním nebudu souhlasit, „tvoje sestra je náramná ženská.“</p>
			<p class="MLP_text ParaOverride-1">Volky nevolky jsem se musel podívat do ohně, očividně jsem byl na pochybách.</p>
			<p class="MLP_text ParaOverride-1">„Ať už si rodina v&#160;té věci myslí, co chce, nebo ať si třeba celý svět říká, co chce, Pipe, tvoje sestra je,“ a&#160;po každé další slabice klepl Joe pohrabáčem o&#160;horní mřížku, „ná-ram-ná ženská.“</p>
			<p class="MLP_text ParaOverride-1">Na jazyk mi nepřišlo nic lepšího než: „Jsem rád, že si to myslíš, Joe!“</p>
			<p class="MLP_text ParaOverride-1">„Já taky,“ navázal Joe dychtivě na moje slova. „<span class="MLP_znak_kurziva_11b">Já</span> jsem rád, že si to myslím, Pipe. Že je sem tam krapet červená nebo semhle tamhle krapet kostnatá, co to znamená pro mě?“</p>
			<p class="MLP_text ParaOverride-1">Důvtipně jsem podotkl, že neznamená-li to nic pro něho, pro koho by to tedy mělo co znamenat?</p>
			<p class="MLP_text ParaOverride-1">„To se ví!“ přisvědčil Joe. „To je ono. Máš pravdu, chlapče zlatá. Když jsem si začal s&#160;tvou sestrou, mluvilo se všady o&#160;tom, jak tě vychovává vlastníma rukama. Moc hezké je to od ní, povídala celá ves, a&#160;spolu s&#160;celou vsí jsem to povídal taky já. A&#160;co se tejče tebe,“ pokračoval Joe s&#160;výrazem, jako by v&#160;duchu viděl něco doopravdy velmi ošklivého, „tak kdyby sis byl mohl uvědomit, co jsi za nedomrlý a&#160;vychudlý vyžle, jejej, to bys jistě býval nad sebou ňáko ohrnul nos!“</p>
			<p class="MLP_text ParaOverride-1">Tohle se mi nijak valně nezamlouvalo, a&#160;proto jsem řekl: „Mě nech, Joe, na mně nezáleží.“</p>
			<p class="MLP_text ParaOverride-1">„Ale mně na tobě záleželo, Pipe,“ odpověděl mi s&#160;něžnou prostotou. „Když jsem tvé sestře navrhl, aby se se mnou dala dohromady a&#160;nechala se shodit z&#160;kazatelny, jen co jí bude vhod a&#160;po vůli na­stěhovat se do kovárny, hned jí taky povídám: ‚A&#160;to děťátko ubohé vemte s&#160;sebou. Pámbu ho opatruj, děťátko ubohé,‘ povídám tvé sestře, ‚pro toho se v&#160;kovárně najde místo vždycky!‘“</p>
			<p class="MLP_text ParaOverride-1">Dal jsem se do pláče a&#160;prosil jsem Joea za odpuštění a&#160;objal jsem ho kolem krku&#160;– a&#160;Joe pustil pohrabáč, aby mohl obejmout mne a&#160;řekl: „Nadosmrti nejlepší kamarádi, co? Nemám pravdu, Pipe? Nebreč, chlapče zlatá!“</p>
			<p class="MLP_text ParaOverride-1">Když toto krátké intermezzo skončilo, Joe pokračoval: </p>
			<p class="MLP_text ParaOverride-1">„Tak vidíš, Pipe, tak to máme. Takhle to tedy asi dopadá&#160;– tak to máme! No, a&#160;až mě vemeš s&#160;tím učením do ruky, Pipe, (a povídám ti hned předem, že jsem ukrutně nechápavý, ukrutánsky nechápavý) tak nesmíme kovářce strkat nijak moc na oči, co máme za lubem. Musíme s&#160;tím dělat, abych tak řek, pod pokličkou. A&#160;proč pod pokličkou? Já ti teda povím proč, Pipe!“</p>
			<p class="MLP_text ParaOverride-1">Opět se chopil pohrabáče, bez kterého, obávám se, by sotva býval s&#160;to pokračovat ve svém výkladu.</p>
			<p class="MLP_text ParaOverride-1">„Tvoje sestra je propadlá vládě.“</p>
			<p class="MLP_text ParaOverride-1">„Propadlá vládě, Joe?“ polekal jsem se, protože mě napadla jakási mlhavá představa (a musím bohužel přiznat, že i&#160;naděje), že se s&#160;ní Joe dal rozvést ve prospěch lorda ministra námořnictví nebo státní pokladny.</p>
			<p class="MLP_text ParaOverride-1">„Propadlá vládě,“ opakoval Joe. „Tím jako chci říct, že je chtivá vlády nad tebou a&#160;nade mnou.“</p>
			<p class="MLP_text ParaOverride-1">„Aha!“</p>
			<p class="MLP_text ParaOverride-1">„A&#160;nijak jí nejde pod nos, aby v&#160;domě měla študovaný lidi,“ pokračoval Joe, „a obzvlášť málo by jí šlo pod nos, abych byl študovaný já, protože by měla strach, že bych mohl povstat. Jako nějaký rebel, rozumíš?“</p>
			<p class="MLP_text ParaOverride-1">Chtěl jsem na to odpovědět jistou otázkou, ale dostal jsem se jenom k&#160;počátečnímu „Proč&#160;–“, když tu mě Joe zarazil.</p>
			<p class="MLP_text ParaOverride-1">„Počkej trošku. Vím dobře, co máš na jazyku, Pipe, ale počkej trošku! Nepopírám, že tvoje sestra s&#160;námi každou chvíli dělá jako Herodes. Nepopírám, že s&#160;námi točí jako ras a&#160;morduje nás jako Kalibán. V&#160;takové chvíli, Pipe, víš, když tvou sestru jako chytne rapl,“ tu Joe ztlumil hlas až do šepotu a&#160;mrkl po dveřích, „upřímnost káže, abysme přiznali, že je hotová saň.“</p>
			<p class="MLP_text ParaOverride-1">Joe to slovo pronesl, jako kdyby začínalo přinejmenším tuctem velkých S.</p>
			<p class="MLP_text ParaOverride-1">„Proč nepovstanu? To ses chtěl ptát, když jsem ti skočil do řeči, Pipe?“</p>
			<p class="MLP_text ParaOverride-1">„Ano, Joe.“</p>
			<p class="MLP_text ParaOverride-1">„No,“ začal Joe, přendal si pohrabáč do levé ruky, aby se mohl prohrabovat v&#160;licousech, a&#160;jako vždycky jindy, i&#160;nyní jsem ztratil všechnu naději v&#160;něj, když se uchýlil k&#160;tomuto mírumilovnému zaměstnání, „tvoje sestra je velduch. Čistě velduch!“</p>
			<p class="MLP_text ParaOverride-1">„Co je to?“ zeptal jsem se doufaje, že ho přivedu do úzkých. Ale Joe byl se svým vysvětlením pohotovější, než jsem čekal, a&#160;úplně mi zarazil řeč tím, že obrátil všechnu logiku naruby a&#160;se soustředěným výrazem odpověděl: „Vona.“</p>
			<p class="MLP_text ParaOverride-1">„A&#160;já holt velduch nejsem,“ pokračoval Joe s&#160;výrazem již uvolněným a&#160;vrátil se zase k&#160;svým licousům. „A&#160;to poslední ze všeho, Pipe&#160;– a&#160;to ti chci říct co nejvážněj, chlapče zlatá,&#160;tolik jsem ti viděl na té své chuděře matce, co se ženská nadře a&#160;naotročí, co se její poctivé srdce nakormoutí a&#160;jak za života vezdejšího nenajde jedinou chvíli pokoje, že se strašlivě bojím, abych nechybil po té stránce, že bych ženské nedal, co je po právu její, a&#160;tak mnohem raděj tu chybu přeženu na druhou stranu a&#160;vytrpím nějakou tu křivdu sám. Rád bych, abych to odnášel jenom já sám, Pipe; rád bych, aby tady nebyla žádná vochle na tebe, chlapče zlatá; rád bych, abych to mohl všechno vzít na sebe&#160;– ale tak už to je, Pipe, tak a&#160;nejinak na dobro i&#160;na zlo, a&#160;já doufám, že nad nějakou tou chybičkou zamhouříš oči.“</p>
			<p class="MLP_text ParaOverride-1">Jakkoli jsem byl mladý, věřím, že od toho večera jsem pocítil nový obdiv k&#160;Joeovi. Byli jsme i&#160;nadále jako rostenci sobě rovní, jak jsme jimi byli už předtím; ale kdykoli jsem později seděl v&#160;klidné chvíli s&#160;Joem a&#160;díval se na něho a&#160;přemýšlel o&#160;něm, vždycky mě nově vzrušoval pocit vědomí, že ze srdce vzhlížím k&#160;Joeovi s&#160;úctou.</p>
			<p class="MLP_text ParaOverride-1">„Než,“ pravil Joe a&#160;vstal, aby přiložil na oheň, „tuhlenc naše pendlovky už nabírají dech, aby měly sílu vyhrkat osmou, a&#160;ona ještě pořád není doma! Doufám, že kobyla strejce Pumblechooka nešlápla přední nohou na klouzačku a&#160;neupadla.“</p>
			<p class="MLP_text ParaOverride-1">Kovářka jezdívala v&#160;den trhu občas se strýcem Pumblechookem, aby mu pomohla při nákupu oněch potřeb a&#160;zboží do domác­nosti, k&#160;jejichž výběru je zapotřebí ženského úsudku, neboť strýc Pumblechook byl starý mládenec a&#160;nechoval ke svému služebnému duchu nejmenší důvěru. Byl právě tržní den a&#160;kovářka byla na jedné z&#160;takových výprav.</p>
			<p class="MLP_text ParaOverride-1">Joe obsloužil oheň a&#160;zametl dlážky u&#160;krbu a&#160;potom jsme šli ke dveřím poslouchat, nejede-li kočárek. Byl suchý mrazivý večer, dul ostrý vítr a&#160;umrzlá půda byla bílá a&#160;na kost. Napadlo mě, že kdyby dnes večer zůstal nějaký člověk ležet venku na blatech, měl by z&#160;toho smrt. A&#160;potom jsem se zadíval na hvězdy a&#160;uvažoval jsem, jak hrozně by bylo člověku, který zmrzá, kdyby obrátil tvář vzhůru k&#160;nim a&#160;ve vší té třpytné záplavě neviděl jedinou jiskřičku pomoci ani slitování!</p>
			<p class="MLP_text ParaOverride-1">„Už kobyla jede,“ podotkl Joe, „cinká jako zvonečková hra.“</p>
			<p class="MLP_text ParaOverride-1">Klapot jejích železných podkov na tvrdé cestě zněl náramně melodicky, jak přibíhala klusem mnohem ostřejším než obyčejně. Vynesli jsme ven židli, aby kovářka mohla lépe sestoupit, prohrábli jsme oheň, aby viděli ozářené okno, a&#160;naposled jsme pátravě obhlédli kuchyň, je-li všechno v&#160;pořádku a&#160;na místě. Jen jsme tyto přípravy skončili, přijeli před dveře, zabalení až po uši. Kovářka stanula brzy na zemi, také strýc Pumblechook byl brzy dole a&#160;přikryl kobylu houní, a&#160;tak jsme se všichni vespolek ocitli brzy v&#160;kuchyni, kam jsme s&#160;sebou vnesli tolik studeného vzduchu, že se zdálo, jako by byl z&#160;ohně vyhnal všechno teplo.</p>
			<p class="MLP_text ParaOverride-1">„No, no,“ promluvila kovářka, zatímco se chvatně a&#160;rozčileně odstrojovala a&#160;odhodila si čepec na záda, kde jí zůstal viset za stuhy, „jestli ten kluk nebude vděčný dneska, tak už to nebude nikdy!“</p>
			<p class="MLP_text ParaOverride-1">Podíval jsem se tak vděčně, jak se jen dokáže dívat kterýkoli chlapec, který nemá ani nejmenší tušení, proč by se měl tak tvářit.</p>
			<p class="MLP_text ParaOverride-1">„Nezbývá než doufat,“ dodala sestra, „že ho nebudou rozmazávat. Ale docela klidná kvůli tomu nejsem.“</p>
			<p class="MLP_text ParaOverride-1">„Z&#160;těch ona není, paninko,“ řekl pan Pumblechook. „Ta se vyzná.“</p>
			<p class="MLP_text ParaOverride-1">Ona? Podíval jsem se na Joea, nadzdvihl jsem obočí a&#160;zformoval jsem rty: „Ona?“ Joe se podíval na mne, také nadzdvihl obočí a&#160;také zformoval rty: „Ona?“ Protože ho sestra přistihla při činu, přejel si se smířlivým výrazem, za podobných okolností obvyklým, hřbetem ruky po nose a&#160;zadíval se na ni.</p>
			<p class="MLP_text ParaOverride-1">„No?“ vyhrkla sestra svým kousavým tónem. „Na co čumíš? Hoří snad dům?“</p>
			<p class="MLP_text ParaOverride-1">„Někdo tady,“ nadhodil Joe zdvořile, „jmenoval nějakou osobu ‚ona‘.“</p>
			<p class="MLP_text ParaOverride-1">„A&#160;vona je vona, nemyslíš?“ vyjela sestra. „Leda bys slečně Havishamové říkal von. A&#160;doufám, že tak daleko bys nezašel ani ty.“</p>
			<p class="MLP_text ParaOverride-1">„Slečna Havishamová na horním městě?“ zeptal se Joe. </p>
			<p class="MLP_text ParaOverride-1">„Je snad nějaká slečna Havishamová na dolním městě?“ odsekla kovářka. „Chce, aby si tam tuhle kluk chodil hrát. A&#160;to se rozumí, že půjde. A&#160;udělá dobře, když si tam bude hrát,“ řekla sestra a&#160;pokývla na mne jakoby s&#160;pobídkou, abych byl co možná veselý a&#160;hravý, „nebo jinak ho naučím.“</p>
			<p class="MLP_text ParaOverride-1">Slyšel jsem už o&#160;slečně Havishamové na horním městě&#160;– kdekdo na míle kolem už slyšel o&#160;slečně Havishamové na horním městě&#160;– jako o&#160;nesmírně bohaté a&#160;chmurné dámě, která žije ve velkém a&#160;ponurém domě, zabarikádovaném proti zlodějům, a&#160;vede poustev­nický život.</p>
			<p class="MLP_text ParaOverride-1">„Na mou věru, to je co říct,“ zvolal v&#160;úžasu Joe. „To bych rád věděl, jak to přijde, že zná Pipa!“</p>
			<p class="MLP_text ParaOverride-1">„Ty moulo!“ křikla sestra. „Kdo říkal, že ho zná?“</p>
			<p class="MLP_text ParaOverride-1">„Někdo tady,“ připomněl opět Joe zdvořile, „mluvil o&#160;tom, že chce, aby si tam přišel hrát.“</p>
			<p class="MLP_text ParaOverride-1">„A&#160;nemohla se třeba zeptat strýčka Pumblechooka, jestli nezná nějakého kluka, co by si tam chodil hrát? Je snad tak zhola nemožné, aby strýc Pumblechook byl její nájemník a&#160;aby tam občas&#160;– nechci říkat čtvrtletně nebo půlletně, kdepak, to by na tobě člověk chtěl moc,&#160;ale prostě občas&#160;– chodil platit nájem? A&#160;nemohla se snad právě při tom zeptat strýčka Pumblechooka, jestli nezná nějakého kluka, co by si tam chodil hrát? A&#160;nemohl strýček Pumblechook, odjakživa k&#160;nám tak pozorný a&#160;o&#160;nás starostlivý&#160;– i&#160;když tobě se to třebas nezdá, Josef,“ to tónem nejtrpčí výčitky, jako by Joe byl nejbezcitnější synovec pod sluncem, „nemohl se ten zmínit tuhle o&#160;klukovi, co se tady tak naparuje,“&#160;– prohlašuji slavnostně, že jsem se nenaparoval&#160;–, „a co mu celý život dobrovolně dělám otroka?“</p>
			<p class="MLP_text ParaOverride-1">„Namoutě pěkné!“ volal strýc Pumblechook. „To je řeč! Krásně vystižené! Namoutě pěkné! Tak teď víte, Josef, jak se věci mají.“</p>
			<p class="MLP_text ParaOverride-1">„Ne, ne, Josef,“ hovořila dál sestra, ještě stále vyčítavým tónem, a&#160;Joe si přitom na omluvu znovu a&#160;znovu přetíral hřbetem ruky nos, „ještě pořád nevíš&#160;– i&#160;když tobě se to třeba ani nezdá&#160;–, jak se věci mají. Myslíš si možná, že to víš, ale ty to <span class="MLP_znak_kurziva_11b">nevíš</span>, Josef. Nevíš totiž, že strýček Pumblechook si uvědomil, že přes všechno, co my víme, tuhle kluk udělá třeba štěstí na celý život, když půjde k&#160;té slečně Havishamové, a&#160;proto se nabídl, že ho ještě dnes večer odveze v&#160;kočárku s&#160;sebou do města a&#160;nechá si ho přes noc u&#160;sebe a&#160;hned zejtra ráno ho vlastníma rukama dodá slečně Havishamové. A&#160;pro smilování boží!“ zvolala sestra a&#160;v&#160;náhlém zoufalství odhodila čepec. „Já si tady stojím a&#160;mluvím do takovejch ňoumů, zatímco strýček Pumblechook čeká a&#160;kobyla venku se může nastydnout a&#160;kluk má mour a&#160;saze až za ušima a&#160;je jedna špína od hlavy k&#160;patě!“</p>
			<p class="MLP_text ParaOverride-1">S&#160;těmi slovy se na mne vrhla jako orel na jehně a&#160;mačkala mi obličej do dřevěných škopíčků v&#160;korytě a&#160;hlavu mi strkala pod pípu puten s&#160;vodou a&#160;mydlila mě a&#160;drhla a&#160;utírala ručníkem a&#160;valchovala mě a&#160;vláčela a&#160;dřela, až jsem byl opravdu málem bez sebe. (Zde si dovolím poznamenat, že se co do znalosti drásavého účinku snubního prstenu, jezdícího člověku bezohledně po obličeji, pokládám za lepšího odborníka než kterákoli žijící autorita.)</p>
			<p class="MLP_text ParaOverride-1">Když moje očista skončila, nadila mě sestra do čistého, nemožně naškrobeného prádla (jako mladistvého kajícníka do pytloviny) a&#160;vecpala mě do mých nejtěsnějších a&#160;nejodpornějších šatů. Potom mě odevzdala panu Pumblechookovi, který mě formálně přijal, jako by byl sám šerif, a&#160;hned na mne spustil řeč&#160;– věděl jsem, že celou tu dobu zmíral touhou, už aby ji mohl proslovit: „Chlapče, buď nadosmrti vděčný všem přátelům, ale obzvlášť těm, co tě vychovali vlastníma rukama!“</p>
			<p class="MLP_text ParaOverride-1">„Sbohem, Joe!“</p>
			<p class="MLP_text ParaOverride-1">„Opatruj tě Pánbůh, Pipe, chlapče zlatá!“</p>
			<p class="MLP_text ParaOverride-1">Do té doby jsem od něho ještě nikdy nebyl pryč a&#160;při tom všem pohnutí a&#160;při tolika mydlinkách v&#160;očích není divu, že jsem zprvu z&#160;kočárku neviděl ani jedinou hvězdu. Pak sice jedna za druhou třpytivě vyskakovaly, ale nevrhly žádné světlo na záhadu, proč pro všechno na světě si jedu hrát k&#160;slečně Havishamové a&#160;jak si tam pro všechno na světě budu mět hrát.</p>
		</div>
</body>
</html>