<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-50</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-50" xml:lang="cs-CZ">
		<div class="Z-kladn--textový-r-meček">
			<p id="_idParaDest-49" class="MLP_uroven2_kapitola ParaOverride-1">Kapitola čtyřicátá devátá</p>
			<p class="MLP_text_bez1radku ParaOverride-1">Strčil jsem si lístek slečny Havishamové do kapsy, aby mi mohl posloužit jako omluvný průkaz pro to, že se tak brzy zase objevuji v&#160;Satisu, kdyby ji snad její rozmarnost svedla, aby projevila jakékoli překvapení nad mým příchodem, a&#160;nazítří jsem se tam opět rozjel dostavníkem. Vystoupil jsem však u&#160;hostince Na půl cestě, nasnídal jsem se tam a&#160;zbývající vzdálenost jsem urazil pěšky; snažil jsem se totiž dostat se do města bez povšimnutí po osamělých cestách a&#160;potom stejným způsobem je zase opustit.</p>
			<p class="MLP_text ParaOverride-1">Nejlepší světlo dne už bylo pryč, když jsem kráčel tichými uličkami za Hlavní třídou, oživenými jen ozvěnou. Zřícené kouty, kde staří mnichové kdysi dávno měli refektáře a&#160;zahrady a&#160;kde tlusté zdi nyní musely sloužit za podporu skromných kůlniček a&#160;stájí, byly téměř stejně tiché jako ti staří mnichové ve svých hrobech. Jak jsem tak pospíchal, aby mě nikdo nezpozoroval, zvonková hra na katedrále mi pojednou připadala smutnější a&#160;vzdálenější, než jak mi zněla kdy předtím, a&#160;stejně i&#160;dunění starých varhan mi doléhalo k&#160;sluchu jako pohřební hudba. A&#160;kavky, které obletovaly šedou věž a&#160;houpaly se na vysokých holých stromech převorské zahrady, jako by na mne volaly, že celá ta končina se změnila a&#160;že Estella je pryč a&#160;odešla odtamtud navždy.</p>
			<p class="MLP_text ParaOverride-1">Postarší žena, kterou jsem viděl již dříve jako jednu ze služebných, jež bydlely v&#160;domě přistavěném dodatečně za zadním dvorkem, mi otevřela branku. Uvnitř v&#160;tmavé chodbě, stejně jako kdysi, stála rozžehnutá svíčka a&#160;já si ji vzal a&#160;sám jsem vystoupil po schodišti. Slečna Havishamová nebyla ve svém budoáru, ale ve větším pokoji přes chodbičku nad schody. Když jsem několikrát marně klepal, pootevřel jsem dveře, nahlédl jsem dovnitř a&#160;spatřil jsem ji, jak sedí v&#160;rozedraném křesle na dlážkách krbu těsně před zapopeleným ohněm a&#160;zadumaně ho pozoruje.</p>
			<p class="MLP_text ParaOverride-1">Jak jsem často dělával již dříve, i&#160;tentokrát jsem vešel a&#160;opřel se o&#160;starou krbovou římsu na místě, kde mě mohla vidět, až zdvihne oči. Z&#160;jejího vzezření čišela tak propastná osamělost, že by mě byla pohnula k&#160;soucitu, i&#160;kdyby mi byla svévolně zasadila hlubší ránu, než z&#160;jaké jsem ji mohl vinit. Jak jsem tak stál a&#160;litoval ji a&#160;uvažoval, jak jsem se během času i&#160;já stal účastníkem ztroskotaných osudů toho domu, spočinuly její oči na mně. Vytřeštila je a&#160;tichým hlasem pronesla:</p>
			<p class="MLP_text ParaOverride-1">„Je to skutečnost?“</p>
			<p class="MLP_text ParaOverride-1">„To jsem já, Pip. Pan Jaggers mi včera dal váš lístek a&#160;já bez meškání přijel.“</p>
			<p class="MLP_text ParaOverride-1">„Děkuju ti, děkuju ti.“</p>
			<p class="MLP_text ParaOverride-1">Když jsem si ke krbu přinesl jinou z&#160;těch rozedraných židlí a&#160;posadil se, zpozoroval jsem v&#160;její tváři nový výraz&#160;– jako by se mě bála.</p>
			<p class="MLP_text ParaOverride-1">„Chtěla bych,“ pravila, „prohovořit tu věc, kterou jsi mi nadhodil, když jsi tady byl posledně, a&#160;ukázat ti, že nejsem celá z&#160;kamene. Ale ty teď třebas už nikdy nemůžeš uvěřit, že v&#160;mém srdci je také něco lidského, co?“</p>
			<p class="MLP_text ParaOverride-1">Když jsem ji několika slovy ujistil o&#160;opaku, natáhla ke mně svou třaslavou pravičku, jako kdyby se mne chtěla dotknout: stáhla ji však zase zpátky, dřív než jsem její pohyb pochopil nebo viděl, jak jej přijmout.</p>
			<p class="MLP_text ParaOverride-1">„Přimlouval ses za svého přítele a&#160;říkal jsi, že bys mi mohl povědět, jak bych mohla udělat něco užitečného a&#160;dobrého. Něco, co bys rád viděl udělané, nemám pravdu?“</p>
			<p class="MLP_text ParaOverride-1">„Něco, co bych hrozně, hrozně rád viděl udělané.“</p>
			<p class="MLP_text ParaOverride-1">„Co to je?“</p>
			<p class="MLP_text ParaOverride-1">Začal jsem jí tedy objasňovat celou tajnou historii Herbertova společnictví. Nedostal jsem se ve výkladu ještě daleko, když jsem z&#160;jejího výrazu usoudil, že jaksi těkavě myslí spíš na mne než na to, co říkám. Zdálo se, že tomu tak vskutku je, protože když jsem přestal mluvit, uplynula hezká chvilka, než dala najevo, že si to uvědomuje.</p>
			<p class="MLP_text ParaOverride-1">„Zarážíš se,“ zeptala se potom&#160;– opět s&#160;dřívějším výrazem, jako by se mě bála, „protože mě příliš nenávidíš, než abys vůbec snesl i&#160;jen se mnou mluvit?“</p>
			<p class="MLP_text ParaOverride-1">„Ne, ne,“ odporoval jsem, „jak si můžete něco takového myslet, slečno Havishamová! Přestal jsem, protože jsem si myslel, že ne­sledujete, co říkám.“</p>
			<p class="MLP_text ParaOverride-1">„Možná že jsem to nesledovala,“ připustila a&#160;přitiskla si ruku na čelo. „Začni znova a&#160;nech mě dívat se někam jinam. Počkej! Tak teď povídej.“</p>
			<p class="MLP_text ParaOverride-1">Podepřela si ruku o&#160;berličku oním rozhodným pohybem, jaký mívala někdy ve zvyku, a&#160;zadívala se do ohně s&#160;odhodlaným výrazem člověka, který se nutí k&#160;pozornosti. Pokračoval jsem ve svém výkladu a&#160;řekl jsem jí, jak jsem doufal, že tu obchodní záležitost dovedu ke konci z&#160;vlastních peněžních prostředků, ale jak jsem se po té stránce dožil zklamání. Tento bod problému (připomněl jsem jí) souvisí s&#160;otázkami, které naprosto nemohu pojmout do svého vysvětlení, poněvadž to jsou závažná tajemství jiné osoby.</p>
			<p class="MLP_text ParaOverride-1">„Tak!“ řekla, přikývla na souhlas hlavou, ale nepodívala se na mne. „A&#160;kolik peněz chybí, aby se koupě vyřídila?“ </p>
			<p class="MLP_text ParaOverride-1">Dost jsem se bál to vyslovit, protože to znělo jako velká částka. „Devět set liber.“</p>
			<p class="MLP_text ParaOverride-1">„Když ti k&#160;tomu účelu ty peníze dám, zachováš moje tajemství tak, jako jsi zachoval svoje?“</p>
			<p class="MLP_text ParaOverride-1">„Právě tak svědomitě.“</p>
			<p class="MLP_text ParaOverride-1">„A&#160;budeš mít klidnější hlavu?“</p>
			<p class="MLP_text ParaOverride-1">„Mnohem klidnější.“</p>
			<p class="MLP_text ParaOverride-1">„Jsi teď moc nešťastný?“</p>
			<p class="MLP_text ParaOverride-1">Ani při té otázce se na mne ještě nepodívala, ale z&#160;tónu, jakým ji pronesla, zněl nezvyklý soucit. Nemohl jsem ihned odpovědět, protože mi selhal hlas. Položila si levou paži přes rukojeť berličky a&#160;zvolna si na ni položila čelo.</p>
			<p class="MLP_text ParaOverride-1">„Mám do toho daleko, abych byl šťastný, slečno Havishamová; ale mám ještě jiné důvody k&#160;starostem než všechny, o&#160;kterých víte. Jsou to ta tajemství, o&#160;kterých jsem se právě zmínil.“</p>
			<p class="MLP_text ParaOverride-1">Uplynula krátká chvíle, než zdvihla hlavu a&#160;opět se zadívala do ohně.</p>
			<p class="MLP_text ParaOverride-1">„Je to od tebe ušlechtilé, když mi říkáš, že máš ještě jiné důvody být nešťastný. Je to pravda?“</p>
			<p class="MLP_text ParaOverride-1">„Až příliš pravda.“</p>
			<p class="MLP_text ParaOverride-1">„Mohu ti prokázat službu jedině tím, že prokážu službu tvému příteli? Když to budeme považovat za hotovou věc, není nic, co bych mohla udělat přímo pro tebe?“</p>
			<p class="MLP_text ParaOverride-1">„Nic. Děkuji vám za tu otázku. A&#160;ještě víc vám děkuju za tón, jakým jste tu otázku pronesla. Ale není nic.“ </p>
			<p class="MLP_text ParaOverride-1">Vzápětí se zvedla z&#160;křesla a&#160;rozhlížela se tím zpustošeným pokojem po psacích potřebách. Nikde žádné nebyly, a&#160;proto vytáhla z&#160;pompadúrky poznámkovou soupravu zažloutlých destiček ze slonové kosti, spojených zašlým zlatem, a&#160;psala na ně tužkou v&#160;násadce ze zašlého zlata, kterou měla zavěšenou na krku.</p>
			<p class="MLP_text ParaOverride-1">„Jsi ještě pořád zadobře s&#160;panem Jaggersem?“</p>
			<p class="MLP_text ParaOverride-1">„Ovšemže. Včera jsem u&#160;něho večeřel.“</p>
			<p class="MLP_text ParaOverride-1">„Tohle je pro něj zplnomocnění, aby ti ty peníze vyplatil, a&#160;ty je potom můžeš podle svého volného uvážení vynaložit na svého přítele, jak chceš, a&#160;nebudeš za to nikomu odpovědný. Nenechávám si doma žádné hotové peníze, ale kdyby ti bylo milejší, aby pan Jaggers o&#160;té věci nic nevěděl, poslala bych ti je.“</p>
			<p class="MLP_text ParaOverride-1">„Děkuju vám, slečno Havishamová; nemám nejmenší námitku proti tomu, aby mi je vyplatil on.“</p>
			<p class="MLP_text ParaOverride-1">Přečetla mi, co napsala, a&#160;bylo to věcné a&#160;jasné a&#160;očividně stylizované s&#160;úmyslem zprostit mne jakéhokoli možného podezření, že bych snad z&#160;přijetí těch peněz měl nějaký osobní zisk. Přijal jsem destičky z&#160;její ruky a&#160;ta se opět třásla a&#160;pak se třásla ještě víc, když si sundala řetízek, na němž visela tužka, a&#160;vložila mi ji do ruky. To všechno vykonala, aniž se na mne podívala.</p>
			<p class="MLP_text ParaOverride-1">„Na první destičce je moje jméno. Budeš-li kdy moci pod mé jméno napsat ‚Odpouštím jí‘, třebas by to bylo nevímjak dlouho po tom, až se moje puklé srdce obrátí v&#160;prach&#160;– prosím tě, udělej to!“</p>
			<p class="MLP_text ParaOverride-1">„Ach, slečno Havishamová,“ řekl jsem, „to mohu udělat hned. Staly se sice bolestné omyly&#160;– a&#160;můj život byl život slepoty a&#160;nevděku&#160;– a&#160;sám potřebuju tuze, tuze mnoho odpuštění a&#160;vedení, než abych k&#160;vám mohl chovat hořkost.“</p>
			<p class="MLP_text ParaOverride-1">Otočila ke mně tvář poprvé od té chvíle, co ji odvrátila, a&#160;k&#160;mému úžasu, ba mohu dodat, k&#160;mému zděšení, padla na kolena k&#160;mým nohám&#160;– s&#160;rukama sepjatýma a&#160;zdviženýma ke mně stejně, jak je jistě často, dokud její ubohé srdce bylo ještě mladé a&#160;svěží a&#160;celé, po matčině boku držívala zdvižené k&#160;nebesům.</p>
			<p class="MLP_text ParaOverride-1">Pohled na ni, jak s&#160;těmi bílými vlasy a&#160;ztrhaným obličejem klečí u&#160;mých nohou, mnou otřásl až do hloubi mé bytosti. Snažně jsem ji prosil, aby vstala, a&#160;objal jsem ji kolem těla, abych jí pomohl nahoru; ale ona pouze stiskla tu mou ruku, kterou měla nejblíž na dosah, svěsila nad ni hlavu a&#160;plakala. Nikdy předtím jsem ji ještě neviděl uronit slzu a&#160;v&#160;naději, že jí jen prospěje, když si tak uleví, jsem se nad ní beze slova sklonil. To už neklečela, nýbrž svezla se celá na podlahu.</p>
			<p class="MLP_text ParaOverride-1">„Ó!“ zvolala zoufale. „Co jsem to udělala! Co jsem to udělala!“</p>
			<p class="MLP_text ParaOverride-1">„Myslíte-li tím, slečno Havishamová, co jste udělala, že jste mi ublížila, dovolte, abych vám odpověděl. Velice málo. Byl bych ji miloval za každých okolností.&#160;– Je vdaná?“</p>
			<p class="MLP_text ParaOverride-1">„Ano!“</p>
			<p class="MLP_text ParaOverride-1">Byla to zbytečná otázka, protože nová pustota v&#160;tom pustém domě mi to už pověděla.</p>
			<p class="MLP_text ParaOverride-1">„Co jsem to udělala! Co jsem to udělala!“ Lomila rukama a&#160;zatínala si je do bílých vlasů a&#160;znovu a&#160;znovu se vracela k&#160;tomu nářku. „Co jsem to udělala!“</p>
			<p class="MLP_text ParaOverride-1">Nevěděl jsem, jak jí odpovědět, ani jak ji utěšit. Že se dopustila ohavnosti, když si vzala vnímavé, poddajné dítě, aby je uhnětla do podoby, v&#160;níž její divé záští, zhrzená láska a&#160;raněná pýcha nacházely splnění pomsty, to jsem věděl zcela dobře. Ale stejně dobře jsem věděl, že odmítnutím denního světla odmítla nekonečně víc; že odloučeností se odloučila od tisícera přirozených a&#160;hojivých vlivů; že její mysl, dumající v&#160;samotě, ochořela, jak se stává a&#160;musí stát a&#160;stane každé mysli, která zvrátí stanovený pořádek svého Tvůrce. A&#160;mohl jsem se na ni snad dívat bez soucitu, když jsem viděl její trest v&#160;tom, jaká z&#160;ní je troska, i&#160;v&#160;její neměrné nezpůsobilosti pro tuto zemi, kde má vykázané místo, i&#160;v&#160;té marnosti smutku, která se vyvinula ve vášnivou posedlost stejně jako marnost pokání, marnost výčitek svědomí, marnost vlastní nehodnosti a&#160;jiné obludné marnosti, jež byly a&#160;jsou kletbou tohoto světa?</p>
			<p class="MLP_text ParaOverride-1">„Dokud jsi s&#160;ní onehdy nemluvil a&#160;dokud jsem v&#160;tobě neuviděla zrcadlo, které mi ukázalo, co jsem kdysi cítila sama, vůbec jsem nevěděla, co jsem udělala. Co jsem to udělala! Co jsem to udělala!“</p>
			<p class="MLP_text ParaOverride-1">A&#160;tak znovu a&#160;znovu, dvacetkrát, padesátkrát, cože to udělala!</p>
			<p class="MLP_text ParaOverride-1">„Slečno Havishamová,“ řekl jsem, jakmile její nářek utichl, „mne můžete z&#160;myšlenek i&#160;ze svědomí vypustit. Ale Estella je docela jiný případ, a&#160;můžete-li kdy odčinit sebemenší drobet toho, co jste učinila scestného, když jste potlačila část její pravé přirozenosti, pak bude lépe snažit se o&#160;to než třebas celých sto let oplakávat minulost.“</p>
			<p class="MLP_text ParaOverride-1">„Ano, ano, to vím. Ale, Pipe&#160;– můj drahý!“ V&#160;její nově zrozené náklonnosti byl opravdový ženský soucit. „Můj drahý! Věř mi tohle: když ke mně přišla, měla jsem první čas v&#160;úmyslu jenom ji uchránit před neštěstím, jako bylo moje. Zpočátku jsem neměla v&#160;úmyslu nic víc.“</p>
			<p class="MLP_text ParaOverride-1">„Budiž!“ řekl jsem. „To doufám.“</p>
			<p class="MLP_text ParaOverride-1">„Ale jak vyrůstala a&#160;slibovala, že bude velice krásná, počínala jsem si ponenáhlu hůř a&#160;hůř a&#160;vším tím vychvalováním a&#160;všemi těmi šperky a&#160;všemi těmi lekcemi i&#160;touhle svou podobou, kterou jsem jí pro výstrahu nechávala stále na očích, aby podporovala a&#160;pod­trhovala mé učení, jsem jí ukradla srdce a&#160;nahradila je kusem ledu.“</p>
			<p class="MLP_text ParaOverride-1">„Bývalo by lépe,“ nemohl jsem se ubránit, abych neřekl, „kdybyste jí byla ponechala přirozené srdce, i&#160;kdyby mělo později utrpět rány nebo puknout.“</p>
			<p class="MLP_text ParaOverride-1">Po těch slovech se na mne slečna Havishamová chvíli roztržitě dívala a&#160;potom znovu hlasitě zabědovala, cože to udělala!</p>
			<p class="MLP_text ParaOverride-1">„Kdybys znal celou mou historii,“ hájila se, „měl bys se mnou trochu útrpnosti a&#160;líp bys mě chápal.“</p>
			<p class="MLP_text ParaOverride-1">„Slečno Havishamová,“ odpověděl jsem tak šetrně, jak jsem dovedl, „smím myslím říci, že vaši historii znám&#160;– a&#160;to, že ji znám již celou dobu hned ode dne, kdy jsem prvně odešel ze zdejšího kraje. Vzbudila ve mně hluboký soucit a&#160;doufám, že ji chápu v&#160;celém jejím rozsahu i&#160;dosahu. Je mi to, co se mezi námi událo, nějakou omluvou, abych vám položil otázku, která se týká Estelly? Ne té, jaká je dnes, nýbrž té, jaká byla ze začátku, když k&#160;vám přišla?“</p>
			<p class="MLP_text ParaOverride-1">Seděla na podlaze s&#160;pažemi na rozedrané židli a&#160;s&#160;hlavou opřenou o&#160;ně. Jen jsem ta slova dořekl, zadívala se mi zplna do očí a&#160;odpověděla:</p>
			<p class="MLP_text ParaOverride-1">„Mluv.“</p>
			<p class="MLP_text ParaOverride-1">„Čí dítě byla Estella?“</p>
			<p class="MLP_text ParaOverride-1">Zavrtěla hlavou.</p>
			<p class="MLP_text ParaOverride-1">„Nevíte?“</p>
			<p class="MLP_text ParaOverride-1">Opět zavrtěla hlavou.</p>
			<p class="MLP_text ParaOverride-1">„Ale přivedl ji sem nebo ji sem poslal pan Jaggers?“</p>
			<p class="MLP_text ParaOverride-1">„Přivedl ji sem.“</p>
			<p class="MLP_text ParaOverride-1">„Pověděla byste mi, jak k&#160;tomu došlo?“</p>
			<p class="MLP_text ParaOverride-1">Odpověděla tichounkým šeptem a&#160;obezřele:</p>
			<p class="MLP_text ParaOverride-1">„Byla jsem zavřená tady v&#160;těch pokojích už dlouhý čas (nevím, jak dlouho; víš sám, jaký čas tady ty hodiny ukazují), když jsem mu řekla, že bych si chtěla vzít na vychování nějakou malou holčičku, kterou bych mohla milovat a&#160;uchránit ji před svým osudem. Prvně jsem ho viděla, když jsem si pro něj poslala, aby mi tady z&#160;toho majetku udělal úhor; dočetla jsem se o&#160;něm v&#160;novinách, ještě než jsem se rozešla se světem. Slíbil mi, že se po nějakém takovém sirotkovi poohlédne. Jednou večer ji sem přinesl, spala mu v&#160;náruči, a&#160;já ji pojmenovala Estella.“</p>
			<p class="MLP_text ParaOverride-1">„Smím se zeptat, kolik jí tehdy bylo?“</p>
			<p class="MLP_text ParaOverride-1">„Dva nebo tři roky. Sama neví nic jiného, než že osiřela a&#160;že já ji adoptovala.“</p>
			<p class="MLP_text ParaOverride-1">Byl jsem tak přesvědčený, že žena z&#160;Gerrard Street je její matka, že jsem už nepotřeboval žádný důkaz, abych si tu skutečnost v&#160;mysli potvrdil. Naopak, připadalo mi, že každému musí být tato souvislost jasná a&#160;průkazná.</p>
			<p class="MLP_text ParaOverride-1">Co víc jsem mohl očekávat, že dokážu, budu-li návštěvu prodlužovat? Herbertovu věc se mi podařilo projednat s&#160;úspěchem, slečna Havishamová mi pověděla všechno, co věděla o&#160;Estelle, já jsem řekl a&#160;vykonal všechno, co jsem mohl, abych ulevil její mysli. Nezáleží na tom, s&#160;jakými dalšími slovy jsme se rozloučili; rozloučili jsme se.</p>
			<p class="MLP_text ParaOverride-1">Snášel se soumrak, když jsem sestoupil ze schodů a&#160;octl se v&#160;přirozeném vzduchu. Zavolal jsem na ženu, která mi otvírala branku, když jsem přišel, že ji prozatím ještě nebudu obtěžovat, ale že se trochu porozhlédnu kolem, dříve než odejdu. Měl jsem totiž předtuchu, že se tam už víckrát neukážu, a&#160;cítil jsem, že skomírající světlo dne se k&#160;té mé obhlídce na rozloučenou dobře hodí.</p>
			<p class="MLP_text ParaOverride-1">Kolem divoké změti sudů&#160;– po nichž jsem tehdy dávno chodil a&#160;jež od té doby léta a&#160;léta smáčely deště, leptaly je na mnoha místech hnilobou a&#160;zanechávaly na těch, které stály zpříma, miniaturní bažinky a&#160;jezírka&#160;– jsem se ubíral do zpustlé zahrady. Obešel jsem ji celou; kolem kouta, kde jsme si s&#160;Herbertem vybojovali svůj zápas; kolem dokola po pěšinách, po nichž jsem se procházel s&#160;Estellou. Všecko tak studené, tak smutné, tak pusté!</p>
			<p class="MLP_text ParaOverride-1">Na zpáteční cestě jsem prošel pivovar; zvedl jsem rezavou petlici u&#160;malých dvířek na zahradním konci budovy a&#160;prošel jsem jí po délce. Užuž jsem vyšel protějšími dveřmi&#160;– těžko se nyní otvíraly, neboť jejich vlhké dřevo bylo zborcené a&#160;nabobtnalé a&#160;stěžeje se viklaly a&#160;na prahu vadil bujný porost houby&#160;–, když jsem otočil hlavu, abych se ještě jednou porozhlédl dozadu. V&#160;okamžiku toho bezvýznamného pohybu ve mně pojednou s&#160;podivuhodnou silou oživla jedna dětská představa a&#160;mně se zdálo, že vidím z&#160;trámu viset slečnu Havishamovou. Tak silný byl ten dojem, že jsem stál pod trámem a&#160;třásl se na celém těle, než jsem si uvědomil, že to je pouze přelud&#160;– ačkoli, to se rozumí, vzpamatoval jsem se vmžiku.</p>
			<p class="MLP_text ParaOverride-1">Truchlivost toho místa i&#160;času a&#160;mocný úděs z&#160;oné šalebné představy, třebaže trvala jen okamžik, mě naplňovaly pocitem nepopsatelné bázně, když jsem procházel mezi otevřenými křídly dřevěných vrat, kde jsem si kdysi rval vlasy po tom, jak mi Estella rozervala srdce. Když jsem jimi prošel na přední dvůr, byl jsem na vážkách, mám-li zavolat na tu ženu, aby mě pustila ven zamčenou brankou, od níž má klíč, nebo mám-li ještě napřed zajít nahoru a&#160;přesvědčit se, vede-li se slečně Havishamové pořád stejně, jako když jsem ji opustil. Rozhodl jsem se pro to druhé a&#160;šel jsem nahoru.</p>
			<p class="MLP_text ParaOverride-1">Nahlédl jsem do pokoje, kde jsem ji zanechal, a&#160;viděl jsem ji sedět v&#160;rozedraném křesle na dlážkách krbu těsně u&#160;ohně, obrácenou zády ke mně. V&#160;okamžiku, kdy jsem právě zatahoval hlavu s&#160;úmyslem tiše se vytratit, jsem pojednou spatřil vyskočit velký jasný plamen. V&#160;témž okamžiku jsem viděl, jak slečna Havishamová s&#160;ječivým křikem ke mně běží celá obklopená ohnivým vírem, který divoce plápolá a&#160;šlehá jí nad hlavou přinejmenším jednou tak vysoko, kolik sama měří.</p>
			<p class="MLP_text ParaOverride-1">Měl jsem na sobě plášť s&#160;dvojitým širokým límcem a&#160;přes ruku jiný silný kabát. Že jsem je se sebe strhl, chopil se jí, povalil ji a&#160;hodil oba na ni; že jsem k&#160;témuž účelu ze stolu stáhl velký ubrus a&#160;s&#160;ním stáhl i&#160;tu kupu práchně vprostřed a&#160;všechnu škaredou havěť, která tam hnízdila; že jsme se váleli po zemi a&#160;rvali se jako nepřátelé na smrt, že čím těsněji jsem ji balil, tím divěji ječela a&#160;snažila se vyprostit; že to všechno se stalo, to jsem si uvědomil z&#160;výsledku, a&#160;ne z&#160;ničeho, co jsem cítil nebo myslel nebo věděl, že dělám.</p>
			<p class="MLP_text ParaOverride-1">Nevěděl jsem nic, až jsem si uvědomil, že jsme na podlaze vedle velké tabule a&#160;že v&#160;začouzeném vzduchu poletují dosud hořící cáry troudu, které ještě před chviličkou byly její zašlý svatební šat.</p>
			<p class="MLP_text ParaOverride-1">Potom jsem se rozhlédl a&#160;viděl jsem, jak vyplašení švábi a&#160;pavouci utíkají po celé podlaze pryč a&#160;udýchané služebnictvo s&#160;křikem přibíhá dveřmi dovnitř. Dosud jsem ji vší silou držel pevně na zemi jako vězně, jenž by mohl uprchnout, a&#160;pochybuji, že jsem vůbec věděl, kdo to je nebo proč jsme se spolu rvali nebo že stála v&#160;plamenech nebo že ty plameny jsou už udušené, dokud jsem nespatřil ty cáry troudu, které bývaly její toaletou a&#160;nyní již nehořely, nýbrž snášely se kolem nás černou sprškou.</p>
			<p class="MLP_text ParaOverride-1">Byla v&#160;bezvědomí a&#160;já se bál nechat ji přenést, nebo i&#160;jen dovolit, aby se jí někdo dotkl. Poslali pro lékaře, a&#160;dokud nepřišel, držel jsem ji, jako kdybych si pošetile představoval (myslím, že tomu tak bylo), že kdybych ji pustil, oheň by znovu vzplanul a&#160;strávil by ji. Když vešel lékař a&#160;s&#160;dalším pomocníkem k&#160;ní přistoupil a&#160;já konečně vstal, s&#160;překvapením jsem viděl, že mám obě ruce popálené; s&#160;překvapením, protože smysly mě o&#160;tom vůbec neuvědomovaly.</p>
			<p class="MLP_text ParaOverride-1">Po prohlídce lékař prohlásil, že utrpěla vážné popáleniny, ale ty že samy o&#160;sobě nejsou ani zdaleka beznadějné; nebezpečí spočívá prý hlavně v&#160;jejím nervovém otřesu. Podle jeho nařízení jí do toho pokoje přinesli ložní potřeby a&#160;ustlali jí na hodovní tabuli, která se náhodou výborně hodila k&#160;ošetření jejích popálenin. Když jsem ji o&#160;hodinu později znovu spatřil, ležela vskutku v&#160;místě, kam jsem ji kdysi viděl udeřit berličkou, a&#160;o&#160;němž jsem ji slyšel pravit, že tam jednoho dne bude ležet.</p>
			<p class="MLP_text ParaOverride-1">Ačkoli šaty na ní do poslední nitky shořely, jak mi řekli, měla ještě stále něco ze svého starého příšerného nevěstího vzezření&#160;– neboť ji pokryli až po krk bílou vatou, a&#160;jak ležela pod bílým prostěradlem volně přehozeným, dosud ji obestíralo přízračné ovzduší něčeho, co bývalo a&#160;co se změnilo.</p>
			<p class="MLP_text ParaOverride-1">Dotazy mezi služebnictvem jsem zjistil, že Estella je v&#160;Paříži, a&#160;když jsem požádal lékaře, slíbil mi, že jí nejbližší poštou napíše. Rodinu slečny Havishamové jsem si vzal na starost sám; přitom jsem měl v&#160;úmyslu oznámit to jenom Matyášovi Pocketovi a&#160;ponechat mu úplně na vůli, podá-li podle vlastního uvážení zprávu ostatním. To jsem také Herbertovým prostřednictvím učinil hned druhý den, jakmile jsem se vrátil do Londýna.</p>
			<p class="MLP_text ParaOverride-1">Později večer toho dne nastal stav, kdy slečna Havishamová hovořila o&#160;tom, co se stalo, docela příčetně, třebaže s&#160;jistou hroznou živostí. K&#160;půlnoci začala mluvit pomateně a&#160;potom se její řeč ponenáhlu omezila na to, že pouze nesčíslněkrát tichým, vážným hlasem opakovala: „Co jsem to udělala!“ A&#160;pak: „Když ke mně přišla, měla jsem první čas v&#160;úmyslu jenom ji uchránit před neštěstím, jako bylo moje.“ A&#160;pak: „Vezmi si tužku a&#160;pod mé jméno napiš: ‚Odpouštím jí!‘“ Ani jednou pořad těch tří vět nezměnila, ale občas v&#160;té či oné vynechala slovo; nikdy je nenahradila jiným, nýbrž pokaždé nechala mezeru a&#160;pokračovala nejbližším dalším slovem.</p>
			<p class="MLP_text ParaOverride-1">Protože jsem tam nemohl být už nijak užitečný a&#160;protože jsem, blíž svého domova, měl onen naléhavý důvod ke starostem a&#160;strachu, který mi z&#160;hlavy nemohlo vypudit ani její blouznění, během noci jsem se rozhodl, že se časným ranním dostavníkem vrátím domů&#160;– že asi tak míli půjdu pěšky a&#160;až úplně za městem si ho zastavím a&#160;nasednu. Proto asi kolem šesté hodiny ráno jsem se nad ní sklonil a&#160;políbil jsem ji lehce na rty, zrovna když říkaly, aniž se při mém polibku odmlčely: „Vezmi si tužku a&#160;pod mé jméno napiš: ‚Odpouštím jí!‘“</p>
		</div>
</body>
</html>