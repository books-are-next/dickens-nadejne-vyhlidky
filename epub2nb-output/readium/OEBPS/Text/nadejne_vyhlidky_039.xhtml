<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-36</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-36" xml:lang="cs-CZ">
		<div class="Z-kladn--textový-r-meček">
			<p id="_idParaDest-35" class="MLP_uroven2_kapitola ParaOverride-1">Kapitola třicátá pátá</p>
			<p class="MLP_text_bez1radku ParaOverride-1">Bylo to poprvé, co se na mé životní cestě otevřel hrob, a&#160;propast, kterou vyhloubil v&#160;hladké půdě, byla úžasná. Postava mé sestry v&#160;její lenošce u&#160;kuchyňského ohně mě pronásledovala dnem i&#160;nocí. Že by to místo mohlo vůbec existovat, a&#160;ona ne, to byla představa, kterou můj rozum byl jaksi neschopen pochopit, a&#160;třebaže mi sestra poslední dobou přicházela na mysl zřídkakdy nebo vůbec ne, míval jsem nyní prapodivný dojem, že přichází proti mně po ulici nebo že každou chvíli zaklepe na dveře. I&#160;v&#160;mém bytě, s&#160;nímž jaktěživo nebyla v&#160;pražádné spojitosti, okamžitě zavládla prázdnota smrti a&#160;ustavičné zdání, že slyším zvuk jejího hlasu nebo vidím pohyb její tváře či postavy, jako kdyby dosud žila a&#160;často tam byla chodila.</p>
			<p class="MLP_text ParaOverride-1">Ať se už mé předchozí osudy vyvíjely jakkoli, stěží jsem mohl na sestru vzpomínat s&#160;velkou vroucností. Ale myslím, že existuje nával lítosti, jemuž můžeme propadnout i&#160;bez velké vroucnosti. Pod jeho vlivem (a možná náhradou za nedostatek něžnějšího citu) se mne zmocnilo prudké rozhořčení proti útočníkovi, který jí připravil tolik utrpení, a&#160;cítil jsem, že mít dostatečný důkaz, dovedl bych pomstylačně pronásledovat Orlicka nebo kohokoli jiného až po nejzazší mez.</p>
			<p class="MLP_text ParaOverride-1">Napsal jsem Joeovi psaní, abych mu poskytl útěchu a&#160;ujistil ho, že na pohřeb přijedu, a&#160;zbývající dny jsem potom strávil v&#160;onom podivném duševním rozpoložení, které jsem již zběžně naznačil. V&#160;den pohřbu jsem vyjel časně zrána, a&#160;když jsem vystoupil u&#160;Modrého kance, zbývalo mi dost času, abych se mohl do kovárny vydat pěšky.</p>
			<p class="MLP_text ParaOverride-1">Byl opět pěkný letní čas, a&#160;jak jsem tak kráčel cestou, živě se mi vracely doby, kdy jsem býval malé bezbranné stvoření a&#160;sestra mě nijak nešetřila. Vracely se však s&#160;poněkud smířlivějším přibarvením, které zmírňovalo i&#160;ostrost vochle&#160;– neboť již jen sama vůně hrachoviště a&#160;jetele našeptávala v&#160;té chvíli mému srdci, že musí jednou přijít den, kdy bude pro mou památku dobře, budou-li jiní poutníci pod sluncem ve svých vzpomínkách na mne smířlivější.</p>
			<p class="MLP_text ParaOverride-1">Konečně jsem z&#160;dálky zahlédl náš dům a&#160;viděl jsem, že Trabb a&#160;spol. již zahájili smuteční exekuci a&#160;dům obsadili. Dvěma žalostně absurdním individuím, z&#160;nichž každé okázale stavělo na odiv berlu ovinutou černým obvazem&#160;– jako by takové náčiní mohlo kdy komu poskytnout vůbec nějakou útěchu&#160;–, vykázali stanoviště u&#160;hlavních dveří; v&#160;jednom z&#160;nich jsem poznal poštovského, propuštěného ze služby od Kance za to, že vyklopil jeden mladý párek v&#160;jejich svatební den do jámy na pile, poněvadž byl tak opilý, že nezbytně musel objímat svého koně oběma rukama kolem krku, měl-li se na něm při jízdě udržet. Tuto čestnou smuteční stráž i&#160;zavřená okna domu a&#160;kovárny obdivovaly všechny děti a&#160;většina žen z&#160;vesnice, a&#160;když jsem došel k&#160;domu, jeden z&#160;obou strážců (právě ten poštovský) zaklepal na dveře jakoby náznakem, že jsem přespříliš vysílený zármutkem, než aby mi zbývalo dost sil, abych mohl zaklepat sám.</p>
			<p class="MLP_text ParaOverride-1">Další smuteční strážce (tesař, který jednou o&#160;sázku snědl na posezení dvě husy) mi otevřel dveře a&#160;uvedl mě do parádního pokoje. Tam si největší stůl, rozšířený ještě o&#160;všechny sklopné desky, pro sebe zabral pan Trabb a&#160;s&#160;pomocí spousty černých špendlíků na něm držel jakýsi černý bazar. V&#160;okamžiku, kdy jsem vešel, právě skončil balení něčího klobouku do dlouhých černých šatiček jako nějaké černošské miminko, a&#160;proto natáhl ruku po mém. Ale já si jeho pohyb chybně vyložil a&#160;zmaten okolnostmi jsem mu potřásl rukou se všemi známkami vřelé náklonnosti.</p>
			<p class="MLP_text ParaOverride-1">Chudák milý Joe, zamotaný v&#160;malém černém pláštíčku, uvázaném pod bradou na velkou mašli, seděl stranou v&#160;zadní části pokoje, kam ho, jako hlavního truchlícího pozůstalého, zjevně umístil Trabb. Když jsem se k&#160;němu sklonil a&#160;řekl mu: „Drahý Joe, jak se ti vede?“ odpověděl: „Pipe, chlapče zlatá, tys ji znal, co to bylo za pohlednou ženskou&#160;–“ A&#160;stiskl mi ruku a&#160;už neřekl ani slovo.</p>
			<p class="MLP_text ParaOverride-1">Biddy, která vypadala ve svých černých šatech velmi úpravně a&#160;skromně, přecházela tiše sem a&#160;tam a&#160;ve všem účinně pomáhala. Pozdravil jsem se s&#160;Biddy, a&#160;poněvadž jsem se domníval, že k&#160;hovoru není vhodný čas, šel jsem si sednout vedle Joea a&#160;tam jsem začal uvažovat, ve které části domu to&#160;– ona&#160;– moje sestra&#160;– asi leží. Protože v&#160;ovzduší parádního pokoje visela mdlá vůně sladkého pečiva, rozhlížel jsem se po stole s&#160;pohoštěním; bylo ho sotva vidět, dokud oči nepřivykly šeru, ale byl na něm rozkrájený hrozinkový dort a&#160;byly na něm růžičky oloupaných pomerančů a&#160;obložené chleby a&#160;suchary a&#160;dvě karafy, které jsem velmi dobře znal jako ozdoby, ale jaktěživ jsem je ještě neviděl v&#160;potřebě, jedna plná portského a&#160;jedna se šery. Uvědomil jsem si, že u&#160;toho stolu vidím stát lokajského Pumblechooka v&#160;černém plášti a&#160;s&#160;několika lokty černé pentle na klobouku, kterak se střídavě cpe a&#160;zase namáhá patolízalskými posunky upoutat mou pozornost. Jakmile se mu to podařilo, přešel ke mně (funěl šery a&#160;frkal drobky) a&#160;tlumeným hlasem se zeptal: „Smím, vzácný pane?“ a&#160;hned také udělal, co chtěl. Potom jsem objevil manželský pár Hubblových&#160;– paní Hubblovou v&#160;patřičně němém zdřevěnění v&#160;koutě. Všichni jsme měli „doprovázet“ a&#160;Trabb nás právě všechny jednoho po druhém vázal do směšných balíčků.</p>
			<p class="MLP_text ParaOverride-1">„Čímžto jako chci říct, Pipe,“ pošeptal mi Joe, když nás Trabb, jak to nazýval, „seřazoval“ v&#160;parádním pokoji do dvojic&#160;– což se strašlivě podobalo přípravě na nějaký příšerný tanec, „čímžto jako chci říct, pane, že já bych ji jako býval raděj odnes do kostela sám, spolu s&#160;třema čtyřma přátelskýma dušema, co by přiložily ruku k&#160;dílu s&#160;ochotným srdcem, jenže byl názor, jestli by se nad tím prý sousedi nepohoršovali a&#160;nedívali se na to, jako že to není žádná patřičná úcta.“</p>
			<p class="MLP_text ParaOverride-1">„Kapesníky ven, všichni!“ zavelel v&#160;tom okamžiku pan Trabb funebrácky sklíčeným hlasem. „Kapesníky ven! Jdeme!“</p>
			<p class="MLP_text ParaOverride-1">Všichni jsme si tedy zakryli kapesníkem tvář, jako kdybychom krváceli z&#160;nosu, a&#160;po dvojicích jsme vyšli ven: Joe a&#160;já, Biddy a&#160;Pumblechook, pan Hubble a&#160;paní Hubblová. Pozůstatky mé nebohé sestry vynesli zatím kuchyňskými dveřmi a&#160;kolem domu před hlavní vchod, a&#160;protože k&#160;pohřební ceremonii patřilo, že se šestice nosičů musí nechat dusit a&#160;oslepovat příšernou černou sametovou čabrakou s&#160;bílým lemováním, vypadal celek jako slepá obluda s&#160;dvanácti lidskýma nohama, šouravě a&#160;vrávoravě klopýtající cestou za vedení dvou hlídačů&#160;– poštovského a&#160;jeho druha.</p>
			<p class="MLP_text ParaOverride-1">Sousedstvo však toto vypravení pohřbu vysoce schvalovalo, a&#160;jak jsme procházeli vesnicí, sklízeli jsme velký obdiv; mladší a&#160;bujnější část obce co chvíli vyrážela kupředu, předběhla nás a&#160;na výhodných místech se skryla, aby nás mohla ze zálohy zaskočit. V&#160;takových okamžicích ti rozjívenější mezi nimi rozčileně vykřikovali, jakmile jsme se vynořili za nějakým rohem, odkud nás očekávali: „Už jdou!“&#160;– „Už jsou tady!“ a&#160;div nám neprovolávali slávu. Za tohoto průvodu mě hrozně otravoval ten podlec Pumblechook, který kráčel za mnou a&#160;celou cestu mi projevoval šetrnou pozornost tím, že mi bez ustání upravoval mou vlající stuhu na klobouku a&#160;uhlazoval mi záhyby na plášti. Myšlenky mi ještě navíc rozvracela nezměrná pýcha manželů Hubblových, kteří byli navýsost domýšliví a&#160;ješitní na to, že jsou účastníky tak vznešeného konduktu.</p>
			<p class="MLP_text ParaOverride-1">A&#160;už se před námi jasně táhla volná rozloha blat a&#160;z&#160;ní vyrážely plachty lodí na řece; a&#160;my vkročili na hřbitov a&#160;stanuli těsně u&#160;hrobu mých neznámých rodičů, Filipa Pirripa, druhdy farníka zdejší obce, a&#160;Rovněž Georgiany, manželky výše uvedeného. A&#160;tam jsme sestru uložili pokojně do země, zatímco vysoko nad plání zpívali skřivani a&#160;mírný vánek po ní rozséval krásné stíny oblak a&#160;stromů.</p>
			<p class="MLP_text ParaOverride-1">O&#160;chování hmotařského Pumblechooka při tomto úkonu nechci říci nic víc, než že se ve všem upínalo výhradně ke mně&#160;– a&#160;že i&#160;ve chvíli, kdy se četly ony ušlechtilé verše, jež připomínají člově­čenstvu, jak si nic nepřináší na svět a&#160;nic si z&#160;něho nemůže odnést a&#160;jak žití prchá jako stín a&#160;nikdy nesetrvá dlouho na jednom zastavení, jsem ho slyšel huhlat výhradu o&#160;případu jednoho mladého pána, který nečekaně přišel k&#160;velkému jmění. Když jsme se vrátili domů, opovážil se mi říci, že by si přál, aby moje sestra byla mohla vidět, jak velkou čest jsem jí prokázal, a&#160;naznačit, že by ji byla pokládala za levně vykoupenou svou smrtí. Po těch slovech vypil všechno zbylé šery a&#160;pan Hubble dopil portské a&#160;oba spolu rozprávěli (jak jsem již od té doby poznal, že je v&#160;takových případech obvyklé), jako kdyby sami patřili k&#160;nějakému docela jinému plemeni než zesnulá a&#160;byli pověstně známí nesmrtelníci. Nakonec odešel s&#160;manžely Hubblovými,&#160;aby to oslavil hezkým večerem, jak jsem byl přesvědčen, a&#160;aby Veselým bárkařům vyprávěl, že je zakladatelem mého štěstí a&#160;mým prvním dobrodincem vůbec.</p>
			<p class="MLP_text ParaOverride-1">Jakmile všichni odešli a&#160;Trabb a&#160;jeho lidé&#160;– ale nikoli jeho učedník, ohlížel jsem se po něm&#160;– nacpali svou maškarádu do vaků a&#160;odešli rovněž, dům jako by rázem ozdravěl. Brzy potom jsme Biddy, Joe a&#160;já zasedli společně k&#160;studenému obědu; ale obědvali jsme v&#160;parádním pokoji, ne v&#160;naší staré kuchyni, a&#160;Joe si dával tak nevýslovně záležet, jak si počíná s&#160;nožem a&#160;s&#160;vidličkou a&#160;se slánkou a&#160;nevím s&#160;čím vším, že jsme se cítili velmi stísnění. Ale když jsem ho po obědě přiměl, aby si zapálil dýmku, a&#160;když jsem se s&#160;ním prošel po kovárně a&#160;pak jsme si spolu sedli na velký balvan venku před ní, hned nám bylo volněji. Jak jsem si všiml, Joe se po pohřbu zčásti převlékl, takže byl napůl ve svátečním a&#160;napůl v&#160;pracovním, a&#160;v&#160;tom kompromisním oblečení vypadal můj milý brach přirozeně a&#160;svůj jako muž, jakým vpravdě byl.</p>
			<p class="MLP_text ParaOverride-1">Nadmíru ho potěšila moje prosba, smím-li spát ve svém bývalém pokojíčku, a&#160;potěšila i&#160;mne; cítil jsem totiž, že jsem vyslovením té žádosti vykonal něco vskutku velmi závažného. Když se snášely večerní stíny, využil jsem příležitosti a&#160;zašel jsem si s&#160;Biddy do zahrádky na kousek řeči.</p>
			<p class="MLP_text ParaOverride-1">„Myslím, Biddy,“ začal jsem, „žes mi o&#160;těchhle smutných věcech mohla napsat.“</p>
			<p class="MLP_text ParaOverride-1">„Myslíte, pane Pipe?“ odpověděla Biddy. „Byla bych napsala, kdyby mě to bylo napadlo.“</p>
			<p class="MLP_text ParaOverride-1">„Nedomnívej se, Biddy, že chci být nevlídný, když ti to řeknu, ale mám za to, že tě to mělo napadnout.“</p>
			<p class="MLP_text ParaOverride-1">„Máte za to, pane Pipe?“</p>
			<p class="MLP_text ParaOverride-1">Byla tak mírná a&#160;měla u&#160;sebe něco tak spořádaného, dobrého a&#160;hezkého, že se mi nijak nelíbilo pomyšlení, že bych ji znovu rozplakal. Když jsem se chvíli díval na její sklopené oči, jak tak kráčela vedle mne, nechal jsem tu otázku být.</p>
			<p class="MLP_text ParaOverride-1">„Teď pro tebe, milá Biddy, asi bude těžké, abys tady zůstala, že?“</p>
			<p class="MLP_text ParaOverride-1">„Ne, to nemůžu, pane Pipe,“ odpověděla Biddy tónem sice lítostivým, ale zároveň i&#160;klidně přesvědčeným. „Už jsem mluvila s&#160;paní Hubblovou a&#160;zítra jdu k&#160;ní. Doufám, že budeme mít možnost společně se trošku starat o&#160;pana Gargeryho, než se s&#160;tím vyrovná.“</p>
			<p class="MLP_text ParaOverride-1">„Jak hodláš být živa, Biddy? Kdybys potřebovala nějaké pe&#160;–“</p>
			<p class="MLP_text ParaOverride-1">„Jak hodlám být živa?“ opakovala Biddy, aby mi přerušila řeč, a&#160;tváří jí kmitl letmý rumenec. „Povím vám to, pane Pipe. Hodlám se pokusit, jestli nedostanu místo učitelky v&#160;té naší nové škole, co právě dostavují. Všichni sousedé mě můžou dobře doporučit a&#160;doufám, že dovedu být pilná a&#160;trpělivá a&#160;dokážu učit sama sebe při tom, jak budu učit děti. Víte, pane Pipe,“ pokračovala Biddy s&#160;úsměvem, pozdvihla oči a&#160;zadívala se mi do obličeje, „ty nové školy jsou jiné, než bývaly ty staré, ale já se od té doby hodně naučila od vás a&#160;i potom jsem měla dost času se zdokonalit.“</p>
			<p class="MLP_text ParaOverride-1">„Myslím, Biddy, ty že by ses zdokonalovala vždycky, za každých okolností.“</p>
			<p class="MLP_text ParaOverride-1">„Ó! Krom té mé špatné stránky lidské povahy,“ zašeptala Biddy.</p>
			<p class="MLP_text ParaOverride-1">Nebyla to ani tolik výčitka, jako spíš neodolatelné myšlení nahlas. Nu, pomyslel jsem si, tuhle otázku nechám být také. Kráčel jsem tedy s&#160;Biddy ještě kousek dál a&#160;mlčky jsem se díval na její sklopené oči.</p>
			<p class="MLP_text ParaOverride-1">„Neslyšel jsem dosud žádné podrobnosti o&#160;sestřině smrti, Biddy.“</p>
			<p class="MLP_text ParaOverride-1">„Je jich moc málo, chuděra malá. Měla zase jeden z&#160;těch svých šeredných záchvatů&#160;– třebaže se kposledku spíš lepšily než horšily&#160;–, už čtyři dny ten stav trval, když vtom se z&#160;něho večer najednou probrala, zrovna při čaji, a&#160;řekla úplně zřetelně: ‚Joe.‘ Protože už dlouhou dobu ze sebe nevypravila jediné slůvko, rozběhla jsem se do kovárny a&#160;přivedla pana Gargeryho. Dávala mi znamení, že chce, aby se posadil vedle ní, a&#160;chtěla, abych jí zvedla ruce a&#160;dala mu je kolem krku. Dala jsem je tedy jemu kolem krku a&#160;ona si mu položila hlavu na rameno a&#160;vypadala docela spokojená a&#160;ukonejšená. A&#160;pak po chviličce řekla znovu ‚Joe‘ a&#160;jednou ‚Odpusť‘ a&#160;jednou ‚Pip‘. A&#160;pak už vůbec nezdvihla hlavu a&#160;přesně o&#160;hodinu později jsme jí ji položili na polštář v&#160;její posteli, protože jsme poznali, že dodýchala.“</p>
			<p class="MLP_text ParaOverride-1">Biddy plakala; temnící se zahrada i&#160;ulička i&#160;hvězdy, které právě vycházely, se mžily před očima i&#160;mně.</p>
			<p class="MLP_text ParaOverride-1">„A&#160;vůbec nic se nevypátralo, Biddy?“</p>
			<p class="MLP_text ParaOverride-1">„Vůbec nic.“</p>
			<p class="MLP_text ParaOverride-1">„Víš, co se stalo s&#160;Orlickem?“</p>
			<p class="MLP_text ParaOverride-1">„Podle barvy jeho šatů bych myslela, že pracuje v&#160;lomu.“</p>
			<p class="MLP_text ParaOverride-1">„Pak jsi ho tedy ovšem viděla, že?&#160;– Proč se díváš na ten tmavý strom v&#160;uličce?“</p>
			<p class="MLP_text ParaOverride-1">„Viděla jsem ho tam v&#160;ten večer, co umřela.“</p>
			<p class="MLP_text ParaOverride-1">„A&#160;asi to nebylo ani naposled, Biddy, viď?“</p>
			<p class="MLP_text ParaOverride-1">„Nebylo. Viděla jsem ho tam i&#160;teď, co se tady spolu procházíme. To nemá smysl,“ řekla Biddy a&#160;položila mi ruku na rameno, když jsem se chystal vyběhnout ven za ním, „víte přece, že bych vás neobelhávala&#160;– nebyl tam ani minutku a&#160;už je zas pryč.“</p>
			<p class="MLP_text ParaOverride-1">Novina, že ji ten člověk ještě stále pronásleduje, ve mně znovu vzbouřila krajní rozhořčení a&#160;já vůči němu pocítil nesmiřitelnou nenávist. Řekl jsem jí to a&#160;řekl jsem jí také, že bych dal nevím kolik a&#160;nelitoval žádné námahy, jen kdybych ho mohl z&#160;toho kraje vyhnat. Ponenáhlu zkrotila můj hovor do mírnějšího tónu a&#160;vyprávěla mi, jak mě Joe miluje a&#160;jak si Joe nikdy na nic nepostěžuje&#160;– neřekla na mne; také to nepotřebovala říkat, já věděl, co myslí&#160;–, ale jak na své životní cestě bez ustání koná svou povinnost silnou rukou, s&#160;mlčenlivým jazykem a&#160;se šlechetným srdcem.</p>
			<p class="MLP_text ParaOverride-1">„Bylo by věru těžko ho přechválit,“ podotkl jsem, „a musíme o&#160;těchhle věcech často mluvit, Biddy, protože samozřejmě, že teď budu tady u&#160;vás často. Ne, nenechám už chudáka Joea samotného.“</p>
			<p class="MLP_text ParaOverride-1">Biddy neřekla ani jediné slovo.</p>
			<p class="MLP_text ParaOverride-1">„Ty mě neslyšíš, Biddy?“</p>
			<p class="MLP_text ParaOverride-1">„Ano, pane Pipe.“</p>
			<p class="MLP_text ParaOverride-1">„Nemluvě o&#160;tom, že mi říkáš pane Pipe&#160;– což mi od tebe připadá trochu nevkusné, Biddy,&#160;co tím myslíš?“</p>
			<p class="MLP_text ParaOverride-1">„Co tím myslím?“ zeptala se Biddy plaše.</p>
			<p class="MLP_text ParaOverride-1">„Biddy,“ řekl jsem se spravedlivě rozhořčeným sebevědomím, „musím tě požádat, abys mi vysvětlila, co tímhle myslíš.“</p>
			<p class="MLP_text ParaOverride-1">„Tímhle?“ opáčila Biddy.</p>
			<p class="MLP_text ParaOverride-1">„Ne, Biddy, nepapouškuj po mně!“ odsekl jsem. „Dříve jsi nemívala ve zvyku po někom papouškovat.“</p>
			<p class="MLP_text ParaOverride-1">„Že jsem nemívala?“ namítla Biddy. „Ach, pane Pipe! Dřív jsem nemívala?“</p>
			<p class="MLP_text ParaOverride-1">Nu dobrá! Pomyslel jsem si, že nejlíp snad nechám i&#160;tuhle otázku být. Když jsme ještě jednou mlčky prošli zahrádku, vrátil jsem se k&#160;hlavnímu problému.</p>
			<p class="MLP_text ParaOverride-1">„Biddy,“ začal jsem, „zmínil jsem se o&#160;tom, že sem teď budu často přijíždět, abych navštívil Joea, a&#160;ty jsi tu poznámku přijala s&#160;nápadným mlčením. Buď tak hodná, Biddy, a&#160;pověz mi proč.“</p>
			<p class="MLP_text ParaOverride-1">„Jste tedy úplně jistý, že doopravdy budete často přijíždět, abyste ho navštívil?“ zeptala se Biddy, zastavila se na úzké pěšince a&#160;při svitu hvězd na mne upřela jasné a&#160;poctivé oči.</p>
			<p class="MLP_text ParaOverride-1">„Ach, božínku!“ zvolal jsem, když jsem poznal, že budu muset před Biddy beznadějně kapitulovat. „Tohle je doopravdy moc špatná stránka lidské povahy! Prosím tě, Biddy, nic víc už neříkej! Hrozně mě to uráží.“</p>
			<p class="MLP_text ParaOverride-1">Z&#160;toho závažného důvodu jsem se po dobu večeře choval k&#160;Biddy odměřeně, a&#160;když jsem odcházel nahoru do svého bývalého pokojíčku, rozloučil jsem se s&#160;ní tak velkopansky, jak mi to v&#160;mé nakvašené dušičce připadalo srovnatelné se hřbitovem a&#160;s&#160;událostí toho dne. Kolikrát mě v&#160;noci probudil neklid, a&#160;to bylo každičkou čtvrt hodiny, tolikrát jsem přemítal, jakou nelaskavostí, jakou křivdou, jakou nespravedlivostí mi Biddy ublížila.</p>
			<p class="MLP_text ParaOverride-1">Časně ráno jsem měl odjet. A&#160;časně ráno jsem byl venku a&#160;nepozorovaně jsem nahlížel jedním z&#160;dřevěných oken kovárny dovnitř. Tam jsem stál několik dlouhých minut a&#160;pozoroval Joea, který už byl v&#160;plné práci, s&#160;tváří rozzářenou zdravím a&#160;silou, takže dostala výraz, jako by ji osvěcovalo jasné slunce života osudem mu ještě chystaného.</p>
			<p class="MLP_text ParaOverride-1">„Sbohem, milý Joe!&#160;– Ne, neutírej si ji&#160;– pro všechno na světě, podej mi tu ruku tak začerněnou!&#160;– Přijedu sem brzy a&#160;často.“</p>
			<p class="MLP_text ParaOverride-1">„Nikdy moc brzo, pane,“ odpověděl Joe, „a nikdy moc často, Pipe!“</p>
			<p class="MLP_text ParaOverride-1">Biddy na mne čekala u&#160;kuchyňských dveří se džbánečkem čerstvě nadojeného mléka a&#160;se skývou chleba. „Biddy,“ řekl jsem, když jsem jí na rozloučenou podal ruku, „nehněvám se, ale bolí mě to.“</p>
			<p class="MLP_text ParaOverride-1">„Ne, vás to bolet nemusí,“ prosila úplně dojemně, „ať to bolí jenom mne, jestli jsem se zachovala nešetrně.“</p>
			<p class="MLP_text ParaOverride-1">A&#160;opět se vznášely mlhy, když jsem odcházel. Jestliže mi zjevovaly&#160;– jakože se domnívám, že ano&#160;–, že se vskutku nevrátím a&#160;že Biddy měla plnou pravdu, pak mohu dodat jen tolik: že plnou pravdu měly i&#160;ony.</p>
		</div>
</body>
</html>