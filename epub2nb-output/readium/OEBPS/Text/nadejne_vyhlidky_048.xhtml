<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-45</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-45" xml:lang="cs-CZ">
		<div class="Z-kladn--textový-r-meček">
			<p id="_idParaDest-44" class="MLP_uroven2_kapitola ParaOverride-1">Kapitola čtyřicátá čtvrtá</p>
			<p class="MLP_text_bez1radku ParaOverride-1">V&#160;pokoji, v&#160;němž stál toaletní stolek a&#160;kde po stěnách hořely vosko­vice, jsem zastihl slečnu Havishamovou s&#160;Estellou&#160;– slečnu Havishamovou usazenou na kanapíčku u&#160;krbu a&#160;Estellu na polštáři u&#160;jejích nohou. Estella pletla a&#160;slečna Havishamová přihlížela. Když jsem vešel, obě zdvihly oči a&#160;obě na mně viděly změnu. To jsem usoudil z&#160;pohledu, který si navzájem vyměnily.</p>
			<p class="MLP_text ParaOverride-1">„A&#160;jaký vítr, Pipe,“ promluvila slečna Havishamová, „tě sem zavál?“</p>
			<p class="MLP_text ParaOverride-1">Ačkoli se na mne dívala pevným pohledem, viděl jsem, že je dost zaražená. Protože Estella ustala na okamžik v&#160;pletení, spočinula očima na mně a&#160;potom zase pletla dál, zdálo se mi, že v&#160;kmitání jejích prstů čtu tak zřetelně, jako kdyby mi to byla pověděla posunkovou řečí hluchoněmých, že poznala, že jsem objevil svého skutečného dobrodince.</p>
			<p class="MLP_text ParaOverride-1">„Slečno Havishamová,“ odpověděl jsem, „včera jsem si zajel do Richmondu, abych si promluvil s&#160;Estellou, a&#160;když jsem shledal, že nějaký vítr sem zavál ji, přijel jsem za ní.“ </p>
			<p class="MLP_text ParaOverride-1">Poněvadž mě slečna Havishamová už potřetí nebo počtvrté vybídla pokynem ruky, abych se posadil, sedl jsem si do křesla u&#160;toaletního stolku, kde jsem ji tak často vídal sedět. Se vší tou zkázou u&#160;mých nohou a&#160;kolem mne mi toho dne to místo připadalo jako pro mne stvořené.</p>
			<p class="MLP_text ParaOverride-1">„Co jsem chtěl říci Estelle, slečno Havishamová, to jí řeknu před vámi&#160;– brzy&#160;– za několik okamžiků. Nepřekvapí vás to, nebude vám to nemilé. Jsem tak nešťastný, jak jste si jen kdy mohla přát, abych byl.“</p>
			<p class="MLP_text ParaOverride-1">Slečna Havishamová se na mne nepřestávala pevně dívat. Z&#160;pohybu Estelliných prstů při pletení jsem poznával, že mým slovům věnuje pozornost&#160;– ale oči nezdvihla.</p>
			<p class="MLP_text ParaOverride-1">„Přišel jsem na to, kdo je můj příznivec. Není to objev šťastný a&#160;sotvakdy asi poslouží mé pověsti, postavení, jmění, čemukoli. Jsou důvody, proč o&#160;tom nesmím říci víc. Není to tajemství moje, ale někoho jiného.“</p>
			<p class="MLP_text ParaOverride-1">Jak jsem se tak na chviličku odmlčel a&#160;díval se na Estellu a&#160;uvažoval, jak pokračovat, slečna Havishamová po mně opakovala: „Není to tajemství tvoje, ale někoho jiného. Nu?“</p>
			<p class="MLP_text ParaOverride-1">„Když mě sem z&#160;vašeho popudu prvně přivedli, slečno Havisha­mová&#160;– a&#160;když jsem ještě patřil do té vsi kousek tamhle, kterou jsem neměl nikdy opustit, jak bych si dnes přál&#160;–, domnívám se, že jsem sem doopravdy přišel, jako sem mohl přijít kterýkoli jiný náhodný chlapec&#160;– jako nějaký sluha, abych ukojil nějakou potřebu nebo vrtoch a&#160;dostal za to zaplaceno?“</p>
			<p class="MLP_text ParaOverride-1">„Ano, Pipe,“ přisvědčila slečna Havishamová a&#160;přikyvovala důrazně hlavou, „tak jest.“</p>
			<p class="MLP_text ParaOverride-1">„A&#160;že pan Jaggers&#160;–“</p>
			<p class="MLP_text ParaOverride-1">„Pan Jaggers,“ vzala mi slečna Havishamová pevným tónem to slovo z&#160;úst, „s tím neměl nic společného a&#160;nic o&#160;tom nevěděl. Že je mým právním zástupcem a&#160;že je současně právním zástupcem tvého dobrodince, to je prostě náhoda. Ve stejném vztahu je k&#160;mnoha jiným lidem a&#160;k&#160;takové náhodné shodě může dojít docela snadno. Ať je to jak chce, došlo k&#160;ní a&#160;nikdo ji úmyslně nepřivodil.“</p>
			<p class="MLP_text ParaOverride-1">Každý mohl v&#160;její vyzáblé tváři číst, že až doposud nic netají ani ničemu neuhýbá.</p>
			<p class="MLP_text ParaOverride-1">„Ale když jsem upadl do toho omylu, ve kterém jsem potom tak dlouho setrval, alespoň jste mě v&#160;něm udržovala?“ namítl jsem.</p>
			<p class="MLP_text ParaOverride-1">„Ano,“ odpověděla a&#160;opět důrazně přikyvovala hlavou, „nechala jsem tě při něm.“</p>
			<p class="MLP_text ParaOverride-1">„Bylo to laskavé?“</p>
			<p class="MLP_text ParaOverride-1">„Kdo jsem já,“ zvolala slečna Havishamová a&#160;udeřila holí do podlahy v&#160;hněvivém vzplanutí tak náhlém, že Estella k&#160;ní překvapením pozdvihla oči, „kdo jsem já, proboha živého, abych měla být laskavá?“</p>
			<p class="MLP_text ParaOverride-1">Byla to nicotná stížnost, co jsem jí předhodil, a&#160;neměl jsem vůbec v&#160;úmyslu ji předhazovat. Řekl jsem jí to, jak tak seděla po svém výbuchu zasmušile zadumaná.</p>
			<p class="MLP_text ParaOverride-1">„Tak, tak, tak!“ pravila. „Co dál?“</p>
			<p class="MLP_text ParaOverride-1">„Za své tehdejší služby zde jsem dostal štědře zaplaceno,“ řekl jsem, abych ji ukonejšil, „tím, že jste mě dala do učení, a&#160;dosavadní otázky jsem položil jen pro svou vlastní informaci. Co následuje, má jiný (doufám, méně osobní) účel. Tím, že jste mě v&#160;mém omylu ponechávala, slečno Havishamová, jste trestala&#160;– napínala&#160;– klamala&#160;– snad sama bez urážky doplníte výraz, který by vyjadřoval váš úmysl&#160;– své sobecké příbuzenstvo?“</p>
			<p class="MLP_text ParaOverride-1">„Ano. Vždyť to sami tak chtěli! A&#160;ty také! Jaký byl můj život, abych se měla ještě namáhat a&#160;prosit je nebo tebe, abyste to tak nechtěli? Sami jste si strojili osidla. Já je nestrojila nikdy!“</p>
			<p class="MLP_text ParaOverride-1">Čekal jsem, než se zase uklidnila&#160;– neboť i&#160;tohle z&#160;ní vybuchlo s&#160;nenadálou prudkostí&#160;–, a&#160;potom jsem pokračoval.</p>
			<p class="MLP_text ParaOverride-1">„Náhoda mě zavedla do jedné rodiny z&#160;vašeho příbuzenstva, slečno Havishamová, a&#160;od chvíle, co jsem přijel do Londýna, se bez přestávky pohybuji v&#160;jejím kruhu. Vím, že podléhala mému klamu stejně upřímně jako já. A&#160;bylo by ode mne nepoctivé a&#160;nízké, kdybych vám neřekl, ať vám to je příjemné, nebo ne, a&#160;ať máte chuť tomu věřit, nebo ne, že hluboce křivdíte jak panu Matyáši Pocketovi, tak jeho synu Herbertovi, myslíte-li si o&#160;nich něco jiného, než že to jsou lidé ušlechtilí, poctiví, otevření a&#160;neschopní jakékoli obmyslnosti nebo podlosti.“</p>
			<p class="MLP_text ParaOverride-1">„Jsou to tví přátelé,“ poznamenala slečna Havishamová. </p>
			<p class="MLP_text ParaOverride-1">„Stali se mými přáteli,“ namítl jsem, „v době, kdy se domnívali, že jsem zaujal jejich místo, a&#160;kdy Sára Pocketová, slečna Georgiana a&#160;paní Kamila mými přáteli myslím nebyly.“</p>
			<p class="MLP_text ParaOverride-1">S&#160;potěšením jsem pozoroval, že tímto odlišením od ostatního příbuzenstva, jak se zdálo, jsem svým přátelům v&#160;jejích očích prospěl. Na chviličku se na mne pronikavě zadívala a&#160;potom se zeptala klidně:</p>
			<p class="MLP_text ParaOverride-1">„Co pro ně chceš?“</p>
			<p class="MLP_text ParaOverride-1">„Jenom to,“ řekl jsem, „abyste je neházela do jednoho pytle s&#160;druhými. Mohou sice být stejné krve, ale věřte mi, nejsou stejného ražení.“</p>
			<p class="MLP_text ParaOverride-1">S&#160;týmž pronikavým pohledem dosud upřeným na mne slečna Havishamová opakovala:</p>
			<p class="MLP_text ParaOverride-1">„Co pro ně chceš?“</p>
			<p class="MLP_text ParaOverride-1">„Nejsem tak prohnaný, vidíte,“ odpověděl jsem s&#160;vědomím, že se maličko červenám, „abych před vámi mohl utajit, i&#160;kdybych si to přál, že opravdu něco chci. Kdybyste mohla věnovat nějaké peníze, slečno Havishamová, abyste mému příteli Herbertovi prokázala trvalou službu pro život, kterou je však se zřetelem k&#160;povaze případu nutno prokázat bez jeho vědomosti, vysvětlil bych vám, jak to udělat.“</p>
			<p class="MLP_text ParaOverride-1">„Proč se to musí dělat bez jeho vědomosti?“ zeptala se a&#160;opřela si obě ruce o&#160;rukojeť hole, aby mě mohla sledovat ještě pozorněji.</p>
			<p class="MLP_text ParaOverride-1">„Protože jsem s&#160;tou pomocí,“ řekl jsem, „už déle než před dvěma roky bez jeho vědomosti začal sám a&#160;nechci, aby se to na mne prozradilo. Proč nejsem s&#160;to tu věc dokončit, to nemohu vysvětlovat. Je to část toho tajemství, které je tajemstvím jiné osoby, a&#160;ne mým.“</p>
			<p class="MLP_text ParaOverride-1">Ponenáhlu odvrátila oči ode mne a&#160;upřela je na oheň. Když ho pozorovala chvíli, která se v&#160;tom tichu a&#160;světle pomalu ubývajících svící zdála velmi dlouhá, vyburcovalo ji sesutí několika žhavých uhlíků, a&#160;tu se znovu zadívala ke mně&#160;– zprvu nepřítomným pohledem&#160;– potom s&#160;pozorností znenáhla stále soustředěnější. Celou tu dobu Estella stále pletla. A&#160;jakmile slečna Havishamová upjala pozornost na mne, promluvila, jako by nebývalo žádné přestávky v&#160;našem hovoru:</p>
			<p class="MLP_text ParaOverride-1">„Co dál?“</p>
			<p class="MLP_text ParaOverride-1">„Estello,“ začal jsem a&#160;otočil jsem se teď k&#160;ní a&#160;snažil jsem se ovládnout svůj rozechvělý hlas, „víte, že vás miluju. Víte, že vás miluju už dlouho a&#160;vroucně.“</p>
			<p class="MLP_text ParaOverride-1">Po tomto oslovení pozdvihla zrak k&#160;mému obličeji, a&#160;zatímco její prsty pilně pletly, dívala se s&#160;nepohnutou tváří na mne. Viděl jsem, že pohled slečny Havishamové sklouzává ze mne na ni a&#160;z&#160;ní na mne.</p>
			<p class="MLP_text ParaOverride-1">„Nebýt mého dlouhého omylu, byl bych vám to řekl dřív. Budil ve mně naději, že nás slečna Havishamová určila jednoho pro druhého. Dokud jsem se domníval, že se tomu nemůžete ubránit, abych tak řekl, zdržoval jsem se to vyslovit. Ale teď to vyslovit musím.“</p>
			<p class="MLP_text ParaOverride-1">S&#160;tváří stejně nepohnutou a&#160;s&#160;prsty ustavičně kmitajícími zavrtěla Estella hlavou.</p>
			<p class="MLP_text ParaOverride-1">„Vím,“ řekl jsem v&#160;odpověď na ten pohyb, „vím. Není pro mne naděje, že bych vás kdy mohl zvát svou, Estello. Nemám tušení, co se se mnou může v&#160;nejbližší budoucnosti stát, jak chudý možná budu nebo kam třeba půjdu. Ale přesto vás miluju. Miluju vás hned od první chvíle, co jsem vás v&#160;tomhle domě spatřil.“</p>
			<p class="MLP_text ParaOverride-1">Dívala se na mne nepohnutě a&#160;s&#160;prsty v&#160;pilné práci znovu za­vrtěla hlavou.</p>
			<p class="MLP_text ParaOverride-1">„Bylo by od slečny Havishamové bývalo kruté, strašlivě kruté, zahrávat si s citlivostí chudého chlapce a&#160;trýznit mě celá ta léta marnou nadějí a&#160;lichou snahou, kdyby byla přemýšlela o&#160;vážnosti toho, co dělá. Ale myslím, že o&#160;tom nepřemýšlela. Myslím, Estello, že v&#160;mukách vlastního utrpení zapomněla na moje.“</p>
			<p class="MLP_text ParaOverride-1">Viděl jsem, jak si slečna Havishamová položila ruku na srdce a&#160;ponechala ji tam a&#160;přitom hleděla střídavě na Estellu a&#160;na mne.</p>
			<p class="MLP_text ParaOverride-1">„Zdá se,“ pronesla Estella velmi klidně, „že existují city, představy&#160;– nevím, jak bych to nazvala&#160;–, kterým nejsem s&#160;to porozumět. Když říkáte, že mě milujete, chápu, co myslíte, jako slovní obrat, ale nic víc. Nemluvíte k&#160;ničemu v&#160;mém nitru, nic tam nerozehráváte. Jsem úplně netečná ke všemu, co říkáte. Pokoušela jsem se vás už po té stránce varovat&#160;– není pravda?“</p>
			<p class="MLP_text ParaOverride-1">Zbědovaně jsem přiznal: „Ano.“</p>
			<p class="MLP_text ParaOverride-1">„Ano. Ale vy na mé varování ne a&#160;ne dát, protože jste se domníval, že to nemyslím doopravdy. Nu, nedomníval jste se to?“</p>
			<p class="MLP_text ParaOverride-1">„Domníval jsem se a&#160;doufal jsem, že to nemůžete myslet doopravdy. Vy, tak mladá, nezkušená a&#160;krásná, Estello! To se přece příčí vší přirozenosti.“</p>
			<p class="MLP_text ParaOverride-1">„Ale ne <span class="MLP_znak_kurziva_11b">mé</span> přirozenosti,“ odpověděla. A&#160;potom dodala se zvláštním důrazem na těch slovech: „Je to v&#160;přirozenosti, jaká se vyvinula ve mně. Dělám velký rozdíl mezi vámi a&#160;všemi ostatními, když vám říkám tolik. Víc dělat nemohu.“</p>
			<p class="MLP_text ParaOverride-1">„Není snad pravda,“ řekl jsem, „že Bentley Drummle je tady v&#160;městě a&#160;točí se kolem vás?“</p>
			<p class="MLP_text ParaOverride-1">„To je svatá pravda,“ odpověděla s&#160;lhostejností naprostého pohrdání Drummlem.</p>
			<p class="MLP_text ParaOverride-1">„Že ho povzbuzujete a&#160;chodíte s&#160;ním jezdit na koni a&#160;že právě dnes tady s&#160;vámi obědvá?“</p>
			<p class="MLP_text ParaOverride-1">Zdála se trochu překvapená, že o&#160;tom vím, ale odpověděla opět: „Svatá pravda.“</p>
			<p class="MLP_text ParaOverride-1">„Přece ho nemůžete milovat, Estello!“</p>
			<p class="MLP_text ParaOverride-1">Prvně se její prsty zastavily, když opáčila skorem hněvivě: „Co jsem vám řekla? Přes to všechno se ještě pořád domníváte, že nemyslím doopravdy, co říkám?“</p>
			<p class="MLP_text ParaOverride-1">„Snad byste si ho nikdy nevzala, Estello?“</p>
			<p class="MLP_text ParaOverride-1">Podívala se k&#160;slečně Havishamové a&#160;s&#160;pletením v&#160;rukou chvíli uvažovala. Potom pravila:</p>
			<p class="MLP_text ParaOverride-1">„Proč bych vám neřekla pravdu? Provdám se za něj.“ </p>
			<p class="MLP_text ParaOverride-1">Skryl jsem obličej do dlaní, ale dokázal jsem se ovládnout lépe, než bych mohl očekávat se zřetelem k&#160;tomu, jaká muka jsem pocítil, jakmile jsem uslyšel ta slova splynout z&#160;jejích rtů. Když jsem obličej opět zdvihl, měly rysy slečny Havishamové výraz tak příšerný, že na mne přes všechnu mou vášnivou překotnost a&#160;žal učinil silný dojem.</p>
			<p class="MLP_text ParaOverride-1">„Estello! Nejdražší, nejdražší Estello, nenechte se od slečny Havishamové zavést k&#160;tomu neblahému kroku! Odvrhněte mě navždycky&#160;– vím dobře, že jste to už udělala&#160;–, ale podejte svou ruku nějakému cennějšímu člověku, než je Drummle. Slečna Havishamová vás dává jemu proto, že to je největší výsměch a&#160;urážka, jaké lze vmést do tváře všem četným daleko lepším mužům, kteří vás obdivují, i&#160;těm několika málo, kdo vás upřímně milují. Mezi těmi několika je možná člověk, který vás miluje snad i&#160;tak vřele jako já, třeba vás nemiluje tak dlouho. Vezměte si ho a&#160;pro vaše blaho to ponesu lehčeji.“</p>
			<p class="MLP_text ParaOverride-1">Moje vroucí opravdovost u&#160;ní vzbudila podiv, který vypadal, jako by se do něho bylo mohlo přimísit i&#160;maličko soucitu, jen kdyby bývala schopna předvést mě svému chápaní alespoň trochu srozumitelně.</p>
			<p class="MLP_text ParaOverride-1">„Provdám se za něj,“ opakovala jemnějším tónem. „Přípravy k&#160;mému sňatku jsou v&#160;proudu a&#160;svatba bude brzy. Proč v&#160;té věci urážlivě uvádíte jméno mé adoptivní matky? Jednám tak z&#160;vlastní vůle.“</p>
			<p class="MLP_text ParaOverride-1">„Z&#160;vlastní vůle, Estello, se chcete promarnit na takového hrubce?“</p>
			<p class="MLP_text ParaOverride-1">„A&#160;na koho bych se tedy měla promarnit?“ opáčila s&#160;úsměvem. „Měla bych se promarnit na muže, který by co nejdřív vycítil (jestliže lidé vskutku něco takového vycítí), že mu nic nepřináším? Vidíte! Je to hotová věc. Bude mi celkem obstojně a&#160;mému manželovi také. Pokud jde o&#160;to, že by mě někdo zaváděl k&#160;něčemu, co vy nazýváte neblahým krokem, tedy slečna Havishamová by byla chtěla, abych počkala a&#160;ještě se nevdávala&#160;– ale život, jaký jsem až dosud vedla, se mi znechutil, protože pro mne má tuze málo půvabů, a&#160;jsem zcela ochotná ho změnit. Nic už neříkejte. My dva si jaktěživo neporozumíme.“</p>
			<p class="MLP_text ParaOverride-1">„Takový nízký hrubec, takový hloupý hrubec!“ namítal jsem v&#160;zoufalství.</p>
			<p class="MLP_text ParaOverride-1">„Nebojte se, že pro něho budu nějakým požehnáním,“ pravila Estella, „to jistě nebudu. Hleďte! Tady je moje ruka. Rozloučíme se s&#160;tímhle, vy blouznivý chlapečku&#160;– či muži?“</p>
			<p class="MLP_text ParaOverride-1">„Ach, Estello!“ zvolal jsem, zatímco moje hořké slzy hustě zkrápěly její ruku, ať jsem se sebevíc namáhal je zadržet. „I&#160;kdybych zůstal v&#160;Anglii a&#160;dokázal držet hlavu zpříma jako ostatní lidé, jak bych vás mohl vidět jako Drummlovu ženu?“</p>
			<p class="MLP_text ParaOverride-1">„Nesmysl,“ odvětila, „nesmysl. To vás přejde, ani se nenadějete.“</p>
			<p class="MLP_text ParaOverride-1">„Nikdy, Estello!“</p>
			<p class="MLP_text ParaOverride-1">„Za týden na mne zapomenete.“</p>
			<p class="MLP_text ParaOverride-1">„Že zapomenu! Jste částí mého žití, částí mé bytosti. Byla jste v&#160;každičké řádce, kterou jsem kdy pročetl od chvíle, co jsem sem ponejprv vkročil, ten neotesaný obyčejný chlapec, jehož ubohé srdce jste zraňovala už tenkrát. Byla jste v&#160;každičkém pohledu, jaký mi od té doby přišel na oči&#160;– na řece, na lodních plachtách, na blatech, v&#160;oblacích, ve světle, ve tmě, ve větru, v&#160;lesích, v&#160;moři, v&#160;ulicích. Byla jste ztělesněním každičké půvabné vidiny, jakou kdy má mysl poznala. Kvádry, z&#160;kterých jsou vystavěny nejmohutnější londýnské budovy, nejsou skutečnější, ani pro vaše ruce zbořitelnější, než vaše přítomnost a&#160;vliv, tu a&#160;všude, kdy byly pro mne i&#160;než kdy budou. Estello, do poslední chviličky mého života nemůžete jinak než zůstat částí mé povahy, částí toho mála dobra v&#160;mém nitru, částí jeho zla. Ale v&#160;tomto okamžiku rozchodu vás spojuji pouze s&#160;dobrem a&#160;takovou vás budu povždycky i&#160;poctivě spatřovat, protože jste mi musela prokázat daleko víc dobra než zla, ať již v&#160;téhle chvíli cítím zármutek sebebolestnější. Ó, Bůh vám žehnej, Bůh vám odpusť!“</p>
			<p class="MLP_text ParaOverride-1">V&#160;jakém blouznivém záchvatu šíleného zoufalství jsem ta přerývaná slova ze sebe vypravil, vůbec nevím. Tato patetická tiráda ve mně vyklokotala jako krev z&#160;nějakého vnitřního zranění a&#160;vychrlila se prostě ven. Na několik váhavých okamžiků jsem si její ruku přidržel ke rtům, a&#160;tak jsem se s&#160;ní rozešel. Ale vždycky potom jsem už měl v&#160;paměti&#160;– a&#160;brzy potom z&#160;důvodu ještě silnějšího&#160;–, že zatímco Estella se na mne dívala pouze s&#160;nedůvěřivým podivem, strašidelná postava slečny Havishamové, s&#160;rukou stále přitisknutou na srdce, se celá jako by rozplývala v&#160;jediný příšerný pohled, strnulá soucitem a&#160;sebevýčitkami.</p>
			<p class="MLP_text ParaOverride-1">Všechno skončeno, všechno ztraceno! Tolik bylo skončeno a&#160;ztraceno, že když jsem vycházel brankou, denní světlo se zdálo šeřejší, než když jsem vcházel. Nějakou chvíli jsem se schovával po různých uličkách a&#160;postranních cestách a&#160;potom jsem zabočil na silnici s&#160;odhodláním jít celou cestu do Londýna pěšky. Tou dobou jsem se už totiž vzpamatoval natolik, abych si uvědomil, že se nemohu vrátit do hostince a&#160;vidět tam Drummla; že bych nesnesl sedět na dostavníku a&#160;nechat na sebe lidi mluvit; že nemohu udělat nic, co by mi i&#160;jen zpolovice tak prospělo, jako když se unavím do vyčerpání.</p>
			<p class="MLP_text ParaOverride-1">Bylo již po půlnoci, když jsem přešel přes Londýnský most. Poněvadž jsem zahnul hned do spleti úzkých ulic, které za těch časů směřovaly podél middlesexského břehu řeky na západ, vedla mě nejkratší cesta, kudy jsem se mohl do Templu pustit, těsně podle řeky přes Whitefriars. Nečekali mě doma sice dřív než zítra, ale měl jsem své klíče, a&#160;šel-li Herbert snad už spát, mohl jsem se dostat do postele a&#160;vůbec ho nevyrušit.</p>
			<p class="MLP_text ParaOverride-1">Protože se stávalo zřídkakdy, že jsem po uzavření Templu vcházel whitefriarskou bránou, a&#160;protože jsem byl notně zablácený a&#160;utrmácený, nebral jsem to nijak ve zlém, že si mě noční vrátný velmi pozorně prohlížel, když maličko pootevřel bránu, aby mě vpustil. Abych napomohl jeho paměti, řekl jsem mu své jméno.</p>
			<p class="MLP_text ParaOverride-1">„Nebyl jsem si docela jistý, pane, ale myslel jsem si to. Máte tady dopis, prosím. Posel, co to přinesl, říkal, abyste byl tak laskavý a&#160;přečetl si to tuhle při světle mé lucerny.“</p>
			<p class="MLP_text ParaOverride-1">Silně překvapený touto žádostí jsem dopis přijal. Byl určený pro Blahorodého pána Filipa Pipa a&#160;nahoře nad adresou byla ještě poznámka „PŘEČTĚTE SI TO PROSÍM ZDE“. Otevřel jsem dopis, hlídač mi podržel světlo ve výšce a&#160;já v&#160;listě četl Wemmickovo písmo: „NECHOĎTE DOMŮ.“</p>
		</div>
</body>
</html>