<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_uroven2_kapitola ParaOverride-1">Kapitola dvacátá osmá</p>
			<p class="MLP_text_bez1radku ParaOverride-1">Bylo jasné, že na druhý den musím odjet do našeho městečka, a&#160;v&#160;prvním návalu kajícnosti mi bylo stejně jasné, že musím zůstávat u&#160;Joea.</p>
			<p class="MLP_text ParaOverride-1">Ale když jsem si zajistil místo na kozlíku zítřejšího dostavníku a&#160;zašel si za panem Pocketem a&#160;zase se vrátil, nebyl jsem o&#160;druhé nutnosti již nijak pevně přesvědčen a&#160;začal jsem si vymýšlet důvody a&#160;hledat omluvy pro ubytování u&#160;Modrého kance. V&#160;Joeově domácnosti bych byl na obtíž; nečekají mě a&#160;neměl bych přichystanou postel; byl bych tuze daleko od slečny Havishamové a&#160;ta je puntičkářsky přísná a&#160;třeba by se jí to nezamlouvalo.</p>
			<p class="MLP_text ParaOverride-1">Všichni jiní podvodníci nejsou nic proti lidem, kteří podvádějí sami sebe, a&#160;takovými záminkami jsem sebe šidil i&#160;já. Jistě podivná věc! Že bych nevědomky přijal falešnou půlkorunu vyrobenou někým jiným, to je celkem pochopitelné; ale že jsem vědomě mohl podvrženou minci vlastního ražení pokládat za dobrou měnu!</p>
			<p class="MLP_text ParaOverride-1">Ochotný cizinec pod záminkou, že kvůli bezpečnosti stáčí moje bankovky do pevné roličky, uzme bankovky a&#160;dá mi bezcenné hadry; ale co je jeho kejklířský trik proti mému, když si stočím vlastní bezcenné hadry a&#160;sám sobě je podstrčím za bankovky?</p>
			<p class="MLP_text ParaOverride-1">Jakmile jsem se ustanovil, že musím jít k&#160;Modrému kanci, začala mou mysl silně znepokojovat nerozhodnost, mám-li nebo nemám-li s&#160;sebou vzít Mstitele. Bylo to lákavé pomyšlení, že by si ten nákladný námezdník veřejně provětrával faldy v&#160;bráně zájezdního dvora u&#160;Modrého kance, a&#160;skorem slavnostně mi bylo při představě, jak s&#160;ním jakoby nic přicházím do krejčovského krámu a&#160;uvádím neuctivé smysly Trabbova učedníka ve zmatek. Ale naproti tomu by se Trabbův učedník mohl vetřít do jeho důvěry a&#160;ledacos mu napovídat, anebo jak jsem toho bídníka už znal, že dovede být bezohledný a&#160;drzý, mohl by na něho i&#160;postupně pokřikovat na Hlavní třídě. Mohla by se o&#160;něm třebas doslechnout také moje příznivkyně a&#160;neschvalovat to. Nakonec jsem se rozhodl nechat Mstitele doma.</p>
			<p class="MLP_text ParaOverride-1">Místo, které jsem si zakoupil, bylo v&#160;odpoledním dostavníku, a&#160;protože už nadešel zimní čas, nemohl jsem dojet k&#160;cíli cesty dřív než dvě tři hodiny po setmění. Doba našeho odjezdu od Zkřížených klíčů byla stanovena na druhou hodinu. Přibyl jsem na místo o&#160;čtvrt hodiny dříve se Mstitelem k&#160;pomoci&#160;– mohu-li takový výraz spojovat s&#160;někým, kdo mi jakživ nestál k&#160;pomoci, dokázal-li se tomu jakkoli vyhnout.</p>
			<p class="MLP_text ParaOverride-1">V&#160;těch dobách bylo zvykem dopravovat trestance do loděnic dostavníkem. Protože jsem o&#160;nich často slýchal jako o&#160;venkovních pasažérech a&#160;nejednou jsem je i&#160;viděl na silnici, jak se jim spoutané nohy klátí se střechy dostavníku, neměl jsem příčinu k&#160;překvapení, když Herbert, s&#160;nímž jsem se ve dvoře setkal, ke mně přistoupil a&#160;řekl mi, že se mnou jedou dva trestanci.</p>
			<p class="MLP_text ParaOverride-1">Ale měl jsem důvod, který toho dne byl už starý důvod, abych se v&#160;samém kořeni bytosti zachvěl, kdykoli jsem zaslechl slovo trestanec.</p>
			<p class="MLP_text ParaOverride-1">„Nebudou vám vadit, Händle?“ zeptal se Herbert.</p>
			<p class="MLP_text ParaOverride-1">„Ale kde!“</p>
			<p class="MLP_text ParaOverride-1">„Tváříte se skoro, jako byste je neviděl rád.“</p>
			<p class="MLP_text ParaOverride-1">„Nemohu tvrdit, že je vidím rád, a&#160;myslím, že ani vy je nemáte obzvlášť v&#160;lásce. Ale vadit mi nebudou.“</p>
			<p class="MLP_text ParaOverride-1">„Podívejte! Tamhle jsou,“ řekl Herbert, „zrovna vycházejí z&#160;výčepu. Věru, že to je nedůstojná a&#160;hanebná podívaná!“</p>
			<p class="MLP_text ParaOverride-1">Myslím, že častovali svého strážce, protože měli s&#160;sebou žalářníka a&#160;všichni tři si cestou ze dveří utírali rukou ústa. Oba trestanci byli za ruku připoutáni k&#160;sobě a&#160;na nohou měli železa&#160;– železa tvaru mně dobře známého. Na sobě měli oblek, který jsem rovněž dobře znal. Jejich dozorce měl dvě pistole a&#160;pod ramenem svíral těžce okovaný obušek; byl však s&#160;nimi ve vztahu dobrého porozumění a&#160;stál s&#160;oběma po boku a&#160;přihlížel aktu zapřahání koní skorem s&#160;tvářností, jako by trestanci byli zajímavými exponáty výstavy do té chvíle ještě formálně neotevřené a&#160;on jejím kustodem. Jeden z&#160;trestanců byl větší a&#160;statnější muž než druhý a&#160;podle záhadného běhu světa jak trestaneckého, tak i&#160;svobodného se zdálo zcela samozřejmé, že mu přidělili z&#160;obou obleků ten menší. Paže i&#160;nohy měl nadité jako velké polštářkové jehelníčky toho tvaru a&#160;jeho ustrojení ho nemožně měnilo; ale na první pohled jsem poznal to jeho přimhouřené oko. Stál přede mnou muž, jehož jsem jednou v&#160;sobotu večer viděl na lavici u&#160;Tří veselých bárkařů a&#160;který mě složil svou neviditelnou ručnicí!</p>
			<p class="MLP_text ParaOverride-1">Bylo snadné se ujistit, že mě až doposud nepoznává o&#160;nic víc, než kdyby mě byl jaktěživ neviděl. Díval se přes dvůr na mne a&#160;pohledem oceňoval můj hodinový řetízek a&#160;potom si bezmyšlenkovitě odplivl a&#160;řekl něco druhému trestanci a&#160;oba se zasmáli a&#160;s&#160;cinkotem želízka, které je poutalo na rukou dohromady, se otočili na druhou stranu a&#160;dívali se na něco jiného. Velká čísla na jejich zádech, jako by byli domovní vrata; jejich hrubý, odraný, neohrabaný zevnějšek, jako by byli živočichové nižšího řádu; jejich spoutané nohy, na ochranu ovinuté kapesníky, i&#160;způsob, jakým se všichni přítomní na ně dívali a&#160;jak se od nich odtahovali&#160;– to vše z&#160;nich činilo (jak už řekl Herbert) nejvýš nepříjemnou a&#160;nedůstojnou podívanou.</p>
			<p class="MLP_text ParaOverride-1">Ale to ještě nebylo ze všeho to nejhorší. Ukázalo se, že celý zadek dostavníku si zabrala rodina, která se stěhuje z&#160;Londýna, a&#160;že pro oba vězně není místo jinde než na přední lavici hned za kočím. A&#160;tu se vznětlivý pán, který si koupil čtvrté sedadlo na oné lavici, nesmírně prudce rozzuřil a&#160;prohlásil, že to je porušení smlouvy, míchat ho do takové lotrovské společnosti, a&#160;že to je zákeřné a&#160;úkladné a&#160;hanebné a&#160;ostudné a&#160;nevím co všechno ještě. Tu chvíli byl už dostavník připravený k&#160;odjezdu a&#160;kočí celý netrpělivý a&#160;všichni jsme se chystali nastoupit a&#160;k&#160;vozu už také přišli vězňové se svým dozorcem&#160;– a&#160;přinesli s&#160;sebou onen zvláštní pach chlebové náplasti, hrubého sukna podřadné příze a&#160;pískovce na drhnutí, který provází všechny trestance.</p>
			<p class="MLP_text ParaOverride-1">„Nemějte nám to tolik za zlé, pane,“ omlouval se dozorce rozhněvanému pasažérovi, „posadím se vedle vás sám. Je strčím na vnější stranu lavice. Nebudou vám překážet, pane. Ani nemusíte vědět, že tady jsou.“</p>
			<p class="MLP_text ParaOverride-1">„A&#160;nedávejte vinu mně,“ zavrčel trestanec, kterého jsem poznal. „<span class="MLP_znak_kurziva_11b">Já</span> jet nechci. <span class="MLP_znak_kurziva_11b">Já</span> jsem ze srdce ochotný zůstat tady. Pokud se týká mne, <span class="MLP_znak_kurziva_11b">moje</span> místo ať si spánembohem vezme, kdo chce.“</p>
			<p class="MLP_text ParaOverride-1">„Nebo moje,“ přidal se drsně druhý. „Kdyby bývalo <span class="MLP_znak_kurziva_11b">po mém</span>, tak <span class="MLP_znak_kurziva_11b">já</span> bych jistě žádného vašince neobtěžoval.“ Potom se oba rozesmáli a&#160;začali louskat oříšky a&#160;plivat skořápky kolem.&#160;– A&#160;věru myslím, že stejné počínání by bývalo po chuti i&#160;mně, kdybych býval na jejich místě a&#160;v&#160;takovém opovržení.</p>
			<p class="MLP_text ParaOverride-1">Konečně se většina usnesla, že rozzlobenému pánovi není pomoci a&#160;že buď musí jet s&#160;tou nahodilou společností, nebo zůstat v&#160;městě. Vyšplhal se tedy na své místo, ještě stále samá stížnost, a&#160;dozorce se vyšplhal na místo vedle něho a&#160;trestanci se vydrápali nahoru, jak prostě mohli, a&#160;trestanec, kterého jsem poznal, seděl za mnou tak blízko, že mi dýchal na vlasy.</p>
			<p class="MLP_text ParaOverride-1">„Sbohem, Händle!“ zavolal Herbert, když jsme vyjížděli. Pomyslel jsem si, jaké je to báječné štěstí, že si pro mne našel jiné jméno než Pip.</p>
			<p class="MLP_text ParaOverride-1">Je nemožné vyjádřit, jak palčivě jsem cítil dech toho trestance nejen na týle hlavy, ale i&#160;po celé délce páteře. Byl to pocit, jako kdyby mě v&#160;samém morku leptala nějaká štiplavá a&#160;žíravá kyselina, až mi z&#160;toho i&#160;zuby trnuly. Zdálo se, že potřebuje víc dýchat než jiný člověk a&#160;že při tom tělesném úkonu natropí víc hluku, a&#160;já si uvědomoval, že na jedné straně vytahuji rameno do výše ve svém bázlivém úsilí udržet ho od sebe.</p>
			<p class="MLP_text ParaOverride-1">Počasí bylo hanebně drsné a&#160;oba trestanci proklínali zimu. Byli jsme z&#160;něho všichni ospalí, sotva jsme ujeli kousek cesty, a&#160;když jsme nechali za zády hostinec Na půl cestě, většinou jsme dřímali a&#160;tetelili se a&#160;mlčeli. I&#160;já jsem zadřímal při rozvažování otázky, měl-li bych vrátit dvě libry šterlinků tomu tvorovi, než ho ztratím z&#160;očí, a&#160;jak nejlépe by se to dalo udělat. Zrovna když jsem se nakláněl kupředu, jako kdybych chtěl po hlavě skočit do vody mezi koňmi, s&#160;úlekem jsem se probudil a&#160;znovu jsem se chopil té otázky.</p>
			<p class="MLP_text ParaOverride-1">Musela mi však vypadnout z&#160;mysli na delší dobu, než jsem se zprvu domníval, neboť ačkoli jsem ve tmě a&#160;v&#160;mihotavém světle a&#160;stínu našich luceren nemohl nic rozeznat, vytušil jsem v&#160;sychravém větru, který proti nám vál, bažinatý kraj. Trestanci se krčili a&#160;nakláněli dopředu, aby jim bylo tepleji a&#160;aby si ze mne udělali zástěnu proti větru, takže mi byli blíž než předtím. Hned první slova, která jsem je slyšel spolu vyměnit, když jsem se probral k&#160;vědomí, byla slova mé vlastní myšlenky: „Dvě librové bankocetle.“</p>
			<p class="MLP_text ParaOverride-1">„Jak k&#160;nim přišel?“ ptal se trestanec, kterého jsem předtím ještě nikdy neviděl.</p>
			<p class="MLP_text ParaOverride-1">„Jak to mám vědět?“ odpovídal druhý. „Někde je asi měl schované. Počítám, že je dostal od přátel.“</p>
			<p class="MLP_text ParaOverride-1">„Škoda že je nemám tady,“ řekl první s&#160;rozhořčeným zaklením na zimu.</p>
			<p class="MLP_text ParaOverride-1">„Dvě librové bankocetle nebo přátele?“</p>
			<p class="MLP_text ParaOverride-1">„Ty dvě librové bankocetle. Za jedinou bych prodal všechny přátele, co jsem kdy měl, a&#160;pokládal bych to za zatraceně dobrej kšeft. No? On tedy povídá&#160;–“</p>
			<p class="MLP_text ParaOverride-1">„On tedy povídá,“ pokračoval trestanec, kterého jsem poznal, „všechno se to odmluvilo a&#160;upeklo v&#160;půl minutce za štosem fošen v&#160;loděnici.&#160;– ‚Ty, tebe mají propustit!‘ Mají, přikývl jsem. Vyhledal bych prý tedy toho chlapce, co ho nakrmil a&#160;zachoval jeho tajemství, a&#160;dal bych mu tyhle dvě librové bankocetle? Dobrá, udělám, řekl jsem. A&#160;taky jsem to udělal.“</p>
			<p class="MLP_text ParaOverride-1">„Tím větší jsi blázen,“ zavrčel druhý. „Já bych je byl utratil tuhle na člověka, na jídlo a&#160;na pití. Musel to být nějaký zelenáč. Chceš říct, že o&#160;tobě nic nevěděl?“</p>
			<p class="MLP_text ParaOverride-1">„Ani chlup. Jiná parta a&#160;jiná loď. Soudili ho znova pro útěk z&#160;vězení a&#160;vyfasoval to doživotně.“</p>
			<p class="MLP_text ParaOverride-1">„A&#160;bylo to&#160;– na tvou čest!&#160;– jedinkrát, cos pracoval venku, tady v&#160;té končině?“</p>
			<p class="MLP_text ParaOverride-1">„Jedinkrát.“</p>
			<p class="MLP_text ParaOverride-1">„Co asi tak o&#160;tom kraji soudíš?“</p>
			<p class="MLP_text ParaOverride-1">„Všivá, hnusná díra. Blátivej břeh, mlha, bažina a&#160;dřina&#160;– dřina, bažina, mlha a&#160;blátivej břeh.“</p>
			<p class="MLP_text ParaOverride-1">Oba pak proklínali kraj velmi nevybíravými slovy a&#160;ponenáhlu se vybručeli a&#160;nezbylo jim už o&#160;čem povídat.</p>
			<p class="MLP_text ParaOverride-1">Po vyslechnutí této rozmluvy bych byl zaručeně sestoupil a&#160;zůstal v&#160;samotě a&#160;tmě silnice, nebýt pocitu jistoty, že ten muž nemá ani tušení, kdo jsem. Byl jsem věru nejen tolik změněný přirozeným během života, ale i&#160;tak odlišně ustrojený a&#160;v&#160;tak odlišných poměrech, že vůbec nebylo pravděpodobné, že by mě bez přispění náhody mohl poznat. Přesto shoda okolností, že spolu jedeme jedním dostavníkem, byla sdostatek zvláštní, aby mě naplnila strachem, že nějaká jiná shoda okolností může každou chvíli jemu na doslech spojit mou osobu s&#160;mým jménem. Z&#160;toho důvodu jsem se rozhodl sestoupit, hned jak dojedeme k&#160;městu, a&#160;dostat se tak z&#160;jeho doslechu. Ten záměr jsem se zdarem uskutečnil. Můj kufřík byl v&#160;zavazadlovém truhlíku pod mýma nohama; stačilo mi odklopit víko, abych ho mohl vytáhnout; napřed jsem ho shodil před sebe, potom jsem seskočil za ním a&#160;zůstal u&#160;první svítilny na prvních kamenech městské dlažby. Pokud se týče trestanců, ti jeli dál svou cestou dostavníkem a&#160;já věděl, na kterém místě je dozorce odvede k&#160;řece. Ve své obraznosti jsem viděl člun s&#160;trestaneckou posádkou, čekající na ně u&#160;bahnem oslizlých schůdků&#160;– opět jsem slyšel drsné „Hněte sebou!“ jako křiknutí na psy,&#160;opět jsem viděl tu bohaprázdnou archu Noemovu pohupovat se na černé hladině.</p>
			<p class="MLP_text ParaOverride-1">Nebyl bych mohl říci, čeho se bojím, protože můj strach byl úplně neurčitý a&#160;nejasný, ale tížil mě velký strach. Jak jsem tak šel dál k&#160;hotelu, cítil jsem, že mě roztřásá bázeň, která daleko převyšuje pouhou obavu před trapným nebo nepříjemným poznáním. Vím s&#160;jistotou, že nenalezla žádné určité formy a&#160;že byla pouze chvilkovým oživením hrůzy mého dětství.</p>
			<p class="MLP_text ParaOverride-1">Kavárna u&#160;Modrého kance byla prázdná a&#160;já si v&#160;ní nejenom objednal oběd, ale i&#160;se k&#160;němu usadil, dřív než mě číšník teprv poznal. Jen co se omluvil za svou chabou paměť, hned se mne zeptal, má-li poslat podomka pro pana Pumblechooka.</p>
			<p class="MLP_text ParaOverride-1">„Ne,“ odmítl jsem, „rozhodně ne.“</p>
			<p class="MLP_text ParaOverride-1">Číšník (byl to ten, který v&#160;den, kdy se stvrzovala moje učební smlouva, přišel nahoru vyřídit slavný protest obchodních cestujících) vypadal překvapený a&#160;využil nejbližší příležitosti k&#160;tomu, aby mi nastrčil umolousaný starý výtisk místních novin tak křiklavě na oči, že jsem se ho hned chopil a&#160;přečetl si tento článek:</p>
			<p class="MLP_text ParaOverride-1">„Ve věci nedávného romantického povznesení osudu jistého mladého dovedného řemeslníka v&#160;železe z&#160;našeho okolí (mimochodem, jaký to námět pro magické pero našeho až dosud nikoli všeobecně uznávaného spoluměšťana Toobyho, básníka našich koutků!) se naši čtenáři jistě nikoli bez zájmu dovědí, že nejdávnějším příznivcem, společníkem a&#160;přítelem onoho mladíka je vysoce vážený muž nikoli zcela stranou stojící od obchodu s&#160;obilím a&#160;semeny, jehož výjimečně příhodné a&#160;pohodlné prodejní místnosti se nacházejí uvnitř stamílového okruhu od Hlavní třídy. Neděje se tak zcela bez zřetele na naše osobní cítění, chováme-li v&#160;paměti Jeho co Mentora našeho mladého Télemacha, neboť je dobře vědět, že naše město vydalo strůjce štěstí osoby posledně jmenované. Táže se snad myšlením svraštělé čelo místního Mudrce či bleskný zrak místní Krásky, čího štěstí? Domníváme se, že Quentin Matsys byl antverpským <span class="MLP_znak_kurziva_11b">kovářem</span>. Moudr. nap.“</p>
			<p class="MLP_text ParaOverride-1">Chovám přesvědčení založené na bohaté zkušenosti, že kdybych se byl ve dnech svého blahobytu vypravil na severní točnu, byl bych se tam jistě setkal s&#160;někým, ať s&#160;kočovným Eskymákem nebo s&#160;civilizovaným člověkem, který by mi byl řekl, že Pumblechook byl můj nejdávnější příznivec a&#160;strůjce mého štěstí.</p>
		</div>
</body>
</html>