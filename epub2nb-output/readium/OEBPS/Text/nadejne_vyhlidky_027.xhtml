<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">Kapitola dvacátá třetí</p>
			<p class="MLP_text_bez1radku ParaOverride-1">Pan Pocket řekl, že mě poznává s&#160;potěšením a&#160;doufá, že já ho nepoznávám s&#160;lítostí. „Nejsem totiž,“ dodal s&#160;úsměvem svého syna, „vůbec žádný postrach.“ Přes všechnu svou zmatenost i&#160;silně šedivé vlasy to byl muž mladistvého vzhledu a&#160;jeho způsoby se zdály úplně přirozené. Používám slova přirozené v&#160;tom smyslu, že byly nelíčené; v&#160;jeho roztržitém chování bylo něco komického, co mohlo být úplně směšné, nebýt on si sám dobře vědom, že do směšnosti má velmi blízko. Když se mnou chvilku pohovořil, obrátil se k&#160;paní Pocketové a&#160;s&#160;poněkud starostlivým svraštěním svého hezkého černého obočí řekl: „Doufám, Belindo, žes pana Pipa přivítala.“ A&#160;paní vzhlédla od knihy a&#160;odpověděla: „Ano.“ Potom se na mne usmála a&#160;zcela duchem nepřítomná se mne otázala, mám-li rád chuť silice z&#160;pomerančových květů. Poněvadž tento dotaz neměl žádný vztah, blízký ani vzdálený, k&#160;jakémukoli předešlému ani potomnímu jednání, usoudil jsem, že ho utrousila, stejně jako při mém dřívějším navazování řeči, pouze z&#160;povšechné blahosklonnosti k&#160;hovoru.</p>
			<p class="MLP_text ParaOverride-1">V&#160;několika málo hodinách jsem se dověděl, a&#160;mohu to snad uvést hned, že paní Pocketová je jedinou dcerou jistého zcela bezvýznamného rytíře, již zemřelého, který si pro sebe vybájil přesvědčení, že jeho zesnulý otec by se byl stal baronem, nebýt toho, že kdosi se proti tomu z&#160;pohnutek čistě osobních rozhodně vzepřel&#160;– zapomněl jsem kdo, věděl-li jsem to kdy vůbec&#160;– snad panovník, ministerský předseda, lord kancléř, arcibiskup canterburský, kdokoli&#160;– a&#160;na podkladě toho zcela smyšleného faktu se vtlačil mezi urozené tohoto světa. Sám byl myslím povýšen na rytíře za to, že se v&#160;zoufalém projevu, tučně napsaném na pergamenu a&#160;prosloveném při kladení základního kamene k&#160;nějaké budově nebo k&#160;čemu, perem utkal na zteč s&#160;anglickou mluvnicí a&#160;že nějaké královské osobnosti podal buď zednickou lžíci, nebo maltu. Ale buď jak buď, nakázal, aby se paní Pocketové hned od kolébky dostalo výchovy jako dívce, která se podle přirozeného řádu věcí musí provdat za predikát a&#160;kterou je nutno chránit, aby si neosvojila plebejské domácké znalosti.</p>
			<p class="MLP_text ParaOverride-1">Tento prozíravý rodič ustanovil mladé dámě stráž a&#160;ochranu tak úspěšnou, že vyspěla v&#160;ženu sice velmi dekorativní, ale naprosto bezradnou a&#160;neužitečnou. S&#160;takto šťastně vypěstovanou povahou se v&#160;prvním květu mládí setkala s&#160;panem Pocketem, který byl rovněž v&#160;prvním květu mládí a&#160;dosud se zcela nerozhodl, zleze-li ministerské křeslo lorda kancléře, nebo si na hlavu vsadí biskupskou mitru. Jelikož uskutečnění jak toho, tak onoho bylo pro pana Pocketa pouhou otázkou času, popadl s&#160;paní Pocketovou Čas za ofinu (právě když se zdálo, podle její délky soudě, že by spíš byla potřebovala přistřihnout) a&#160;bez vědomí prozíravého rodiče uzavřeli sňatek. Prozíravý rodič neměl nic jiného co darovat nebo odepřít než své požehnání, a&#160;proto na ně po krátkém zápase ono věno velkomyslně převedl a&#160;panu Pocketovi oznámil, že jeho žena je „královský poklad“. Pan Pocket investoval od té doby královský poklad bez ustání do obvyklého běhu světa a&#160;vládla domněnka, že mu to nese jen nepatrný úrok. Přesto byla paní Pocketová všeobecně předmětem jakéhosi podivného uctivého soucitu, protože se nevdala za predikát, a&#160;pan Pocket byl zase předmětem jakýchsi podivných shovívavých výčitek, protože žádný takový titul jaktěživo nezískal.</p>
			<p class="MLP_text ParaOverride-1">Pan Pocket mě zavedl do domu a&#160;ukázal mi můj pokoj; byl to pokoj vlídný a&#160;tak zařízený, že jsem ho mohl pohodlně používat jako soukromého obývacího pokoje. Potom zaklepal na dveře dvou dalších podobných pokojů a&#160;představil mě jejich obyvatelům, kteří se jmenovali Drummle a&#160;Startop. Drummle, mladík postárlého vzezření a&#160;stavbou těla těžkého kalibru, si hvízdal. Startop, věkem i&#160;vzhledem mladší, studoval a&#160;držel si hlavu, jako kdyby se obával nebezpečí, že ji příliš silnou náloží vědomostí přivede k&#160;výbuchu.</p>
			<p class="MLP_text ParaOverride-1">Jak pan Pocket, tak paní Pocketová budili svým vzezřením tak nápadný dojem, že jsou v&#160;područí někoho jiného, že jsem zvědavě uvažoval, kdo vlastně má dům v&#160;držení a&#160;dovoluje jim v&#160;něm bydlet, až jsem zjistil, že tou neznámou mocí je služebnictvo. Pocketovým se tak možná žilo hladce se zřetelem k&#160;tomu, že se vyhnuli potížím; ale vypadalo to velmi nákladné, poněvadž služebnictvo považovalo za povinnost, kterou dluží samo sobě, vyběravě jíst a&#160;pít a&#160;přijímat dole spoustu návštěv. Povolovalo sice i&#160;paní Pocketové velmi bohatý stůl, ale přesto mi vždycky připadalo, že zdaleka nejlepší část domu, kde se stravovat, by byla kuchyň&#160;– ovšem vždycky za předpokladu, že by strávník byl schopen sebeobrany, neboť jsem v&#160;domě nebyl ještě ani týden a&#160;již jedna dáma ze sousedství, s&#160;níž se rodina osobně neznala, poslala dopis se sdělením, že viděla Millersovou, jak plácala miminko. To velice zarmoutilo paní Pocketovou, která po přijetí zprávy propukla v&#160;pláč a&#160;vyjádřila se, že je věru kupodivu, jak si sousedé nedovedou hledět svého.</p>
			<p class="MLP_text ParaOverride-1">Kousek po kousku, a&#160;to hlavně od Herberta, jsem se dověděl, že pan Pocket studoval na gymnáziu v&#160;Harrow a&#160;na univerzitě v&#160;Cambridgi, kde byl premiantem, ale že když mu potom štěstí dopřálo pojmout v&#160;tak velmi mladém věku za manželku paní Pocketovou, zhoršil si životní vyhlídky a&#160;věnoval se povolání preceptora-brusiče. Když pak jako preceptor přibrousil tupé rozoumky řady omezenců&#160;– u&#160;nichž bylo pozoruhodné, že jejich otcové, měli-li vliv, vždycky hodlali dopomoci mu k&#160;lepšímu postavení, ale vždycky to zapomněli učinit, jakmile jejich tupí synkové opustili jeho preceptorský brus&#160;–, ta nuzácká práce ho omrzela a&#160;odebral se do Londýna. Tam pak, když se postupně vzdal všech vznešených nadějí, přiučoval různé žáky, kteří předtím příležitost buď neměli, nebo ji zanedbali, a&#160;s&#160;různými jinými opakoval látku k&#160;rozličným zvláštním účelům a&#160;využíval svých znalostí ke kompilování a&#160;korigování literárních děl; z&#160;těchto prostředků, k&#160;nimž přistupoval velmi nepatrný příjem ze soukromého jmění, dosud vydržoval dům, který jsem viděl.</p>
			<p class="MLP_text ParaOverride-1">Manželé Pocketovi měli patolízalskou sousedku&#160;– ovdovělou dámu oné vysoce sympatické povahy, že s&#160;každým souhlasila, každému žehnala a&#160;každého zalévala úsměvy i&#160;slzami, jak se k&#160;okolnostem hodilo. Jméno té dámy bylo paní Coilerová a&#160;já měl v&#160;den svého uvedení do domu čest doprovázet ji k&#160;obědu dole. Na schodech mi dala na srozuměnou, že to je rána pro tu vzácnou paní Pocketovou, když vzácný pan Pocket je nucen přijímat pány, aby s&#160;nimi korepetoval. To se ovšem nevztahuje na mne, řekla ve výlevu lásky a&#160;důvěry (v té chvíli jsem se s&#160;ní znal ani ne pět minut)&#160;– kdyby všichni byli jako já, pak by to bylo něco docela jiného.</p>
			<p class="MLP_text ParaOverride-1">„Ale vzácná paní Pocketová,“ vykládala paní Coilerová, „po tom svém časném zklamání (ne že to byla vina vzácného pana Pocketa!) vyžaduje tolik přepychu a&#160;elegance&#160;–“</p>
			<p class="MLP_text ParaOverride-1">„Ano, madam,“ přisvědčil jsem, abych jí zastavil řeč, protože jsem měl strach, že se mi rozpláče.</p>
			<p class="MLP_text ParaOverride-1">„– a&#160;má takové aristokratické sklony&#160;–“</p>
			<p class="MLP_text ParaOverride-1">„Ano, madam,“ opakoval jsem s&#160;týmž cílem jako předtím. </p>
			<p class="MLP_text ParaOverride-1">„– že je skutečně kruté,“ vedla svou paní Coilerová, „když vzácný pan Pocket musí odvracet čas i&#160;pozornost od vzácné paní Pocketové.“</p>
			<p class="MLP_text ParaOverride-1">Neubránil jsem se pomyšlení, že by asi bylo krutější, kdyby od vzácné paní Pocketové čas i&#160;pozornost odvrátil řezník. Neřekl jsem však nic, neboť jsem měl věru dost co dělat, abych se stydlivou obezřelostí uhlídal své společenské způsoby.</p>
			<p class="MLP_text ParaOverride-1">Zatímco jsem dával pozor na nůž, vidličku, lžíci, sklenice a&#160;ostatní nástroje sebezničení, dověděl jsem se z&#160;hovoru mezi paní Pocketovou a&#160;Drummlem, že Drummle, jehož křestní jméno bylo Bentley, je skutečně druhý posloupný dědic baronského titulu. Dále se ukázalo, že kniha, kterou jsem viděl paní Pocketovou číst v&#160;zahradě, je šlechtický almanach a&#160;že paní Pocketová zná přesné datum, pod nímž by se byl její dědeček do oné knihy dostal, kdyby se do ní byl dostal vůbec. Drummle toho nepovídal mnoho, ale ve své málomluvnosti (připadal mi trochu jako mrzout) se vyjadřoval jako jeden z&#160;vyvolených a&#160;v&#160;paní Pocketové uznával ženu i&#160;sestru. Nikdo jiný než oni dva a&#160;patolízalská sousedka paní Coilerová nejevil na této části hovoru nejmenší zájem a&#160;mně připadalo, že Herbertovi je ten hovor trapný; budil však naději, že potrvá delší chvíli, když vtom vešel lokajíček s&#160;oznámením domácí pohromy. Šlo ve skutečnosti o&#160;to, že kuchařka někam založila hovězí. A&#160;tu jsem k&#160;svému nevýslovnému úžasu poprvé spatřil pana Pocketa ulevovat své mysli výkonem, který mně sice připadal mimořádně pozoruhodný, ale na nikoho jiného nečinil sebemenší dojem, a&#160;který mi byl vbrzku stejně běžný jako všem ostatním. Odložil totiž dranžírovací nůž a&#160;vidličku&#160;– neboť se právě v&#160;tom okamžiku zabýval krájením na míse&#160;–, vjel si oběma rukama do svých rozcuchaných vlasů a&#160;zjevně se vší silou snažil za ně zdvihnout. Když si tak zacvičil a&#160;nezdvihl se při tom ani ždibíček, klidně pokračoval v&#160;úkonu, jímž se předtím obíral.</p>
			<p class="MLP_text ParaOverride-1">Paní Coilerová potom změnila předmět hovoru a&#160;začala mi lichotit. Krátkou chvíli se mi to líbilo, ale ona mi lichotila tak hrozně neomaleně, že mě radost brzy přešla. Měla zmijí způsob vrhat se na mne zblízka, když předstírala živý zájem o&#160;přátele a&#160;místa, jež jsem opustil, způsob, který ve všem všudy připomínal hada a&#160;jeho rozeklaný jazyk. A&#160;když občas přeskočila na Startopa (který jí toho řekl velmi málo) nebo na Drummla (který řekl ještě méně), skorem jsem jim záviděl, že jsou na protější straně stolu.</p>
			<p class="MLP_text ParaOverride-1">Po obědě se přišly ukázat děti a&#160;paní Coilerová pronášela obdivné poznámky o&#160;jejich očích, nosech a&#160;nožkách&#160;– prozíravý způsob, jak povzdělat jejich ducha. Byla to čtyři děvčátka a&#160;dva chlapečkové, kromě miminka, které mohlo být to i&#160;ono, a&#160;kromě příštího miminka po dnešním benjamínkovi, které dosud nebylo ani to, ani ono. Přivedly je Flopsonová a&#160;Millersová velmi podobně, jako by ti dva poddůstojníci byli někde verbovat děti a&#160;odvedli právě tyhle, kdežto paní Pocketová se dívala na ty mladé šlechtice, jimiž měli být, ale nebyli, skoro jako by si myslela, že měla potěšení si je prohlédnout už dřív, ale neví dost dobře, kam je teď zařadit.</p>
			<p class="MLP_text ParaOverride-1">„Tumáte! Dejte sem tu vidličku, madam, a&#160;vemte si mimi,“ řekla Flopsonová. „Neberte je takhle, nebo mu spadne hlava pod stůl.“</p>
			<p class="MLP_text ParaOverride-1">Po této radě vzala paní Pocketová miminko jinak a&#160;hlavička mu spadla na stůl&#160;– což všem přítomným ohlásila hrozná rána.</p>
			<p class="MLP_text ParaOverride-1">„Jejda, jejda! Dejte mi ho zpátky, madam,“ zvolala Flopsonová, „a vy, slečno Jano, pojďte miminku zatancovat, honem!“</p>
			<p class="MLP_text ParaOverride-1">Jedno z&#160;děvčátek, pouhý drobeček, které si podle všeho vzalo na starost částečné opatrování druhých, postoupilo z&#160;místa vedle mne a&#160;poskakovalo proti miminku a&#160;zas od něho, až maličké přestalo plakat a&#160;smálo se. Potom se smály všechny děti a&#160;smál se pan Pocket (který se mezitím dvakrát pokusil zdvihnout se za vlasy) a&#160;smáli jsme se všichni a&#160;byli jsme veselí.</p>
			<p class="MLP_text ParaOverride-1">Flopsonové se zatím podařilo uložit miminko bez úhony paní Pocketové do klína tím, že je v&#160;kloubech přehnula vejpůl jako hadrovou panenku, a&#160;dala mu na hraní louskáček; zároveň doporučila paní Pocketové k&#160;povšimnutí, že rukojeti onoho nástroje nebudou nejspíše svědčit jeho očím, a&#160;zostra nařídila slečně Janě, aby dávala na ten louskáček pozor. Potom obě chůvy odešly z&#160;pokoje a&#160;na schodech měly bujnou potyčku s&#160;prostopášným lokajíčkem, který předtím obsluhoval u&#160;stolu a&#160;očividně přišel o&#160;dobrou polovičku svých knoflíků u&#160;hracího stolku.</p>
			<p class="MLP_text ParaOverride-1">Silně mě znepokojilo, když paní Pocketová začala přetřásat otázku dvou baronských titulů, jedla přitom rozkrájený pomeranč máčený ve víně s&#160;cukrem a&#160;úplně zapomněla na miminko na klíně, které provádělo s&#160;louskáčkem hrůzostrašné kousky. Konečně malá Jana zpozorovala, že jeho malý mozeček je ohrožen, jako myška opustila své místo a&#160;mnoha drobnými úskoky na něm nebezpečnou hračku vymámila. Téměř zároveň dojedla paní Pocketová pomeranč, a&#160;protože Janino jednání neschvalovala, okřikla ji: </p>
			<p class="MLP_text ParaOverride-1">„Ty nezvedená, co se to opovažuješ? Okamžitě si běž sednout!“</p>
			<p class="MLP_text ParaOverride-1">„Matinto,“ zašišlala holčička, „mimi by si bylo vypíchlo očičta.“</p>
			<p class="MLP_text ParaOverride-1">„Co se mi to opovažuješ říkat?“ odsekla paní Pocketová. „Okamžitě si běž sednout na svou židli!“</p>
			<p class="MLP_text ParaOverride-1">Vznešené rozhorlení paní Pocketové bylo tak drtivé, že jsem až tonul v&#160;rozpacích&#160;– jako kdybych k&#160;němu byl nějakým činem zavdal příčinu sám.</p>
			<p class="MLP_text ParaOverride-1">„Belindo,“ zaprotestoval pan Pocket od druhého konce stolu, „jak můžeš být tak nerozumná? Jana zasáhla přece jen proto, aby ochránila mimi.“</p>
			<p class="MLP_text ParaOverride-1">„Nestrpím, aby kdokoli nějak zasahoval,“ opáčila paní Pocketová. „Překvapuje mě, Matyáši, že mě vystavuješ takovému urážlivému zasahování!“</p>
			<p class="MLP_text ParaOverride-1">„Dobrotivý Bože!“ zvolal pan Pocket ve výbuchu pustého zoufalství. „Má louskáček pomáhat kojencům do hrobu a&#160;nemá se najít živá duše, aby je zachránila?“</p>
			<p class="MLP_text ParaOverride-1">„Nesnesu, aby mi Jana do něčeho zasahovala,“ pravila paní Pocketová s&#160;majestátním pohledem upřeným na tu drobnou nevinnou hříšnici. „Doufám, že znám postavení svého nebohého dědečka. A&#160;zrovna Jana!“</p>
			<p class="MLP_text ParaOverride-1">Pan Pocket si znovu zajel rukama do vlasů a&#160;tentokrát se za ně skutečně zdvihl na píď nad židli. „Slyšte!“ zvolal bezmocně k&#160;živlům. „Kojenci si mají kvůli postavení něčího nebohého dědečka rozbíjet louskáčkem hlavu!“ Potom se zase spustil na židli a&#160;zmlkl.</p>
			<p class="MLP_text ParaOverride-1">Mezitímco se to odehrávalo, dívali jsme se všichni zaraženě do ubrusu. Pak nastala přestávka, za níž nevinné a&#160;nezkrotné miminko pohopsávalo a&#160;vrnělo na malou Janu, která mi připadala jako jediný člen této rodiny (ke služebnictvu nehledě), jehož nějak určitě znalo.</p>
			<p class="MLP_text ParaOverride-1">„Pane Drummle,“ řekla paní Pocketová, „zazvonil byste pro Flopsonovou? Jano, ty neposlušnice malá, ty si běž lehnout. A&#160;ty, miminečko moje, pojď s&#160;mamičkou!“</p>
			<p class="MLP_text ParaOverride-1">Miminko bylo vtělená poctivost a&#160;ze všech sil se vzpíralo. Pře­hýbalo se paní Pocketové přes ruku obráceně, až místo svého hebkého obličejíčku společnosti ukazovalo pletené capáčky a&#160;důlkované kotníčky, a&#160;bylo vyneseno v&#160;nejvyšším stupni vzbouření. A&#160;přece si nakonec vydupalo svoje, protože jsem za pár minut oknem spatřil, jak ho chová malá Jana.</p>
			<p class="MLP_text ParaOverride-1">Stalo se, že ostatních pět dítek zůstalo u&#160;jídelního stolu, protože Flopsonová si musela vyřídit nějakou soukromou záležitost a&#160;děti nepatřily do rezortu nikoho jiného. Tak jsem poznal vzájemné vztahy mezi nimi a&#160;panem Pocketem, jak mi je názorně objasnil následující obrázek. Pan Pocket s&#160;obvyklým výrazem zmatenosti ještě znatelnějším a&#160;s&#160;vlasy rozcuchanými několik minut na ně hleděl, jako by si nedovedl vysvětlit, jak to přijde, že se stravují a&#160;bydlí právě v&#160;téhle domácnosti, a&#160;proč je příroda neubytovala u&#160;někoho jiného. Potom jim cize, s&#160;chladem jakoby misionářským, položil určité otázky&#160;– jako například, proč malý Joe má tu díru v&#160;náprsence, a&#160;ten řekl, že „Flopsonová mi to zašije, tatíčku, až bude mít chvíli“&#160;a&#160;kde prý malá Fany přišla k&#160;tomu sebranému nehtu, a&#160;ta odpověděla, že „Millersová mi na to dá mast, tatíčku, jestli nezapomene“. Potom zjihl a&#160;s&#160;otcovskou něžností jim dal každému po šilinku a&#160;řekl jim, aby si šly hrát; a&#160;pak, když odcházely, jedním velmi silným pokusem zdvihnout se za vlasy zaplašil celé to beznadějné téma z&#160;hlavy.</p>
			<p class="MLP_text ParaOverride-1">Večer se veslovalo na řece. Protože Drummle a&#160;Startop měli každý svou loďku, rozhodl jsem se, že si pořídím svou a&#160;na oba se vytáhnu. Celkem slušně jsem ovládal většinu tělesných cviků, v&#160;nichž jsou venkovští chlapci zběhlí, ale protože jsem si uvědomoval, že mi pro Temži&#160;– nemluvě o&#160;jiných vodách&#160;– chybí potřebná elegance stylu, ihned na místě jsem se dohodl s&#160;vítězem ve veslařském závodě, který jako cenu vyhrál člun a&#160;kotvil pravidelně u&#160;našich schůdků, že svůj výcvik svěřím jemu. Tato odborná veličina, jíž mě představili moji noví přátelé, mě přivedla do velkých rozpaků uznáním, že mám svaly jako kovář. Kdyby byl věděl, jak měl namále, že tou poklonou neztratil žáka, pochybuji, že by mi ji byl vzdal.</p>
			<p class="MLP_text ParaOverride-1">Když jsme se večer vrátili domů, čekala nás studená večeře a&#160;myslím, že bychom se byli všichni dobře bavili, nebýt dost nepříjemné domácí příhody. Pan Pocket byl v&#160;dobré náladě, když vtom vešla služka a&#160;řekla: „S&#160;dovolením, pane, ráda bych vám něco řekla.“</p>
			<p class="MLP_text ParaOverride-1">„Pánovi?“ podivila se paní Pocketová, jejíž důstojnost se opět naježila. „Jak vás může něco takového napadnout? Jděte to povědět Flopsonové. Nebo to povězte mně&#160;– někdy jindy.“</p>
			<p class="MLP_text ParaOverride-1">„Prosím za odpuštění, madam,“ odpověděla panská, „ráda bych to řekla hned a&#160;řekla to pánovi.“</p>
			<p class="MLP_text ParaOverride-1">Na ta slova vyšel pan Pocket z&#160;pokoje a&#160;my se zatím zabavovali sami, jak se dalo, dokud zase nepřišel.</p>
			<p class="MLP_text ParaOverride-1">„To je pěkná věc, Belindo!“ oznámil pan Pocket, když se vrátil s&#160;tváří, v&#160;níž se zračil zármutek a&#160;zoufalství. „Kuchařka nám leží do němoty zpitá na podlaze v&#160;kuchyni a&#160;v&#160;komoře má v&#160;ranci velkou hroudu čerstvého másla připravenou, že ji prodá na šmír!“</p>
			<p class="MLP_text ParaOverride-1">Paní Pocketová okamžitě projevila silně přátelské pohnutí a&#160;řekla: „To je dílo té protivné Sofi!“</p>
			<p class="MLP_text ParaOverride-1">„Jak to myslíš, Belindo?“ ptal se pan Pocket.</p>
			<p class="MLP_text ParaOverride-1">„To ti řekla Sofi,“ pravila paní Pocketová. „Copak jsem ji neviděla na vlastní oči a&#160;neslyšela na vlastní uši, jak právě před chvílí přišla do pokoje a&#160;chtěla s&#160;tebou mluvit?“</p>
			<p class="MLP_text ParaOverride-1">„Ale copak mě nezavedla dolů, Belindo,“ opáčil pan Pocket, „a taky mi tu ženskou a&#160;ten ranec neukázala?“</p>
			<p class="MLP_text ParaOverride-1">„A&#160;ty ji hájíš, Matyáši,“ podivila se paní Pocketová, „za to, že dělá mrzutosti?“</p>
			<p class="MLP_text ParaOverride-1">Pan Pocket vyrazil žalostný sten.</p>
			<p class="MLP_text ParaOverride-1">„Mám já, dědečkova vnučka, být v&#160;domě nula?“ zvolala paní Pocketová. „Mimoto je kuchařka odjakživa velice slušná a&#160;uctivá žena, a&#160;když se k&#160;nám přišla ucházet o&#160;místo, řekla nejpřirozenějším způsobem, že cítí, že jsem zrozená být vévodkyní.“</p>
			<p class="MLP_text ParaOverride-1">Tam, kde stál pan Pocket, byla pohovka a&#160;na tu klesl do pozice umírajícího gladiátora. Když jsem uznal za vhodné jít spát a&#160;opustit ho, řekl dutým hlasem, dosud v&#160;té pozici: ‚Dobrou noc, pane Pipe!“</p>
		</div>
</body>
</html>