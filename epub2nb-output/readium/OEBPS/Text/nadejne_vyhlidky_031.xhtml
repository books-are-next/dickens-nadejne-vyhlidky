<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-28" xml:lang="cs-CZ">
		<div class="Z-kladn--textový-r-meček">
			<p id="_idParaDest-27" class="MLP_uroven2_kapitola ParaOverride-1">Kapitola dvacátá sedmá</p>
			<p class="MLP_dopis_bez1radku_-I- ParaOverride-1">„Milý pane Pipe, </p>
			<p class="MLP_dopis_-I- ParaOverride-1">tohle píšu na žádost pana Gargeryho, abych Vám dala vědět, že spolu s&#160;panem Wopslem jedou do Londýna a&#160;byl by rád, jestli se Vám to bude hodit, kdybyste mu dovolil, aby Vás navštívil. V&#160;úterý ráno v&#160;devět hodin by se zastavil v&#160;Barnardově hotelu, kdyby se Vám to nehodilo, napište prosím. Chudinka Vaše sestra je na tom pořád stejně, jako když jste odjížděl. Každý večer o&#160;Vás v&#160;kuchyni mluvíme a&#160;jsme zvědaví, co říkáte a&#160;děláte. Kdyby Vám to teď připadalo jako dovolenost, omluvte to z&#160;lásky k&#160;chudobným starým časům. Víc už nic, milý pane Pipe, od</p>
			<p class="MLP_dopis_podpis_-I- ParaOverride-1">Vaší stále vděčné a&#160;oddané služebnice Biddy.</p>
			<p class="MLP_dopis_bez1radku_-I- ParaOverride-1">Douška. Přeje si zvlášť výslovně, abych napsala <span class="CharOverride-3">teprv&#160;legrace</span>. Říká, že už budete rozumět. Doufám a&#160;nepochybuji, že Vám bude vhod se s&#160;ním vidět, třeba jste pán, protože jste měl odjakživa dobré srdce a&#160;on je zlatý, zlatý člověk. Přečtla jsem mu všechno, jenom ne tu poslední větičku, a on si přeje zvlášť výslovně, abych napsala ještě jednou <span class="CharOverride-3">teprv legrace</span>.“</p>
			<p class="MLP_text_-12-0- ParaOverride-1">Tento dopis jsem dostal poštou v&#160;pondělí ráno, a&#160;proto schůzka platila pro příští den. Dovolte mi, abych poctivě přiznal, s&#160;jakými pocity jsem hleděl vstříc Joeově návštěvě.</p>
			<p class="MLP_text ParaOverride-1">Nikoli s&#160;radostí, ačkoli mě k&#160;němu poutalo tolik svazků; ne, nýbrž se značným rozrušením, s&#160;trochou zahanbení a&#160;s&#160;palčivým vědomím nesrovnalosti mezi námi. Kdybych ho byl mohl od sebe udržet zaplacením nějakých peněz, byl bych ty peníze zaplatil. Největším uklidněním pro mne bylo, že přijde do Barnardova dvora, a&#160;ne do Hammersmithu, a&#160;proto že se nenachomýtne do cesty Bentleymu Drummlovi. Měl jsem málo námitek proti tomu, aby ho viděl Herbert nebo jeho otec, protože k&#160;oběma jsem cítil úctu; ale nejvýš choulostivý jsem byl na to, aby ho neviděl Drummle, pro něhož jsem měl pouze pohrdání. Tak se po celý život dopouštíme nejhorších slabostí a&#160;nízkostí kvůli lidem, kterými nejvíc opovrhujeme.</p>
			<p class="MLP_text ParaOverride-1">Hned od začátku jsem rozličným, zcela zbytečným a&#160;nevhodným způsobem vytrvale vyzdoboval náš mládenecký byt a&#160;toto zápolení s&#160;Barnardem se ukázalo velmi nákladné. Tou dobou už pokoje vypadaly neporovnatelně jinak, než v&#160;jakém stavu jsem je spatřil poprvé, a&#160;moje jméno se těšilo cti, že zabírá několik význačných stránek v&#160;účetních knihách nejbližšího čalouníka. V&#160;posledních dnech jsem se spustil takovým tempem, že jsem si dokonce vymyslel sluhu v&#160;botách&#160;– v&#160;holínkách!&#160;– o&#160;němž se dalo říci, že je mým pánem a&#160;já že své dny trávím jako jeho nevolník a&#160;otrok. Neboť sotva jsem toho netvora stvořil (z paběrků rodiny své pradleny) a&#160;ošatil ho modrým kabátem, kanárkovou vestou, bílým nákrčníkem, smetanovými nohavicemi a&#160;již zmíněnými holínkami, musel jsem mu hledat málo práce a&#160;hodně jídla&#160;– a s oběma těmi strašlivými požadavky byl postrachem mého života.</p>
			<p class="MLP_text ParaOverride-1">Tento mstící fantom měl příkaz být v&#160;úterý ráno v&#160;osm hodin ve službě v&#160;předsíni (ta měřila podle účtovaného koberečku dvě stopy do čtverce) a&#160;Herbert navrhl k&#160;snídani nějaké mlsoty, o&#160;nichž se domníval, že by mohly Joeovi chutnat. Přijímal jsem sice od něho s&#160;upřímnou vděčností, že má tolik zájmu a&#160;ohledů, ale přesto mě tížil podivný polopohoršený pocit podezření, že kdyby Joe přicházel navštívit <span class="MLP_znak_kurziva_11b">jeho</span>, nepočínal by si Herbert po té stránce docela tak čile.</p>
			<p class="MLP_text ParaOverride-1">Ale v&#160;pondělí večer jsem přesto přišel do města, abych se přichystal na Joea, a&#160;ráno jsem vstal časně a&#160;uspořádal obývací pokoj i&#160;stůl se snídaní tak, že v&#160;mezích svých možností nemohly vypadat nádherněji. Naneštěstí bylo mrholivé ráno a&#160;ani anděl by nebyl dokázal utajit fakt, že Barnard roní venku po okně sazemi zbarvené slzy jako nějaký plačtivý obr kominík.</p>
			<p class="MLP_text ParaOverride-1">Když se blížil stanovený čas, byl bych nejraději utekl, ale Mstitel byl v&#160;souhlase s&#160;rozkazem v&#160;předsíni a&#160;vzápětí jsem na schodišti zaslechl Joea. Věděl jsem, že to je Joe, podle jeho hřmotného stoupání do schodů&#160;– jeho parádní boty mu byly vždycky tuze velké&#160;– a&#160;podle toho, jak dlouho mu trvalo, než si během svého výstupu prostudoval jména na ostatních patrech. Když konečně stanul před našimi dveřmi, slyšel jsem, jak přejíždí prstem po malovaných literách mého jména, a&#160;potom jsem zřetelně slyšel jeho dýchání do naší klíčové dírky. Konečně slabě jednou zaklepal a&#160;Pepper&#160;– tak ostudně se jmenoval sluha mstitel&#160;– ohlásil: „Pan Gargery!“</p>
			<p class="MLP_text ParaOverride-1">Myslel jsem si, že Joe nikdy nebude hotov s&#160;otíráním nohou a&#160;že ho budu muset jít odtrhnout od rohožky, ale nakonec přece jen vstoupil.</p>
			<p class="MLP_text ParaOverride-1">„Joe! Jak se máš, Joe?“</p>
			<p class="MLP_text ParaOverride-1">„Pipe! Jak se máme, Pipe?“</p>
			<p class="MLP_text ParaOverride-1">Se svým dobráckým poctivým obličejem celým rozhořelým a&#160;rozzářeným si položil klobouk na zem mezi nás, chytil mě za obě ruce a&#160;klátil mi jimi nahoru a&#160;dolů, jako kdybych byl nejnovější patentovaná pumpa.</p>
			<p class="MLP_text ParaOverride-1">„Jsem rád, že tě vidím, Joe. Dej mi svůj klobouk.“</p>
			<p class="MLP_text ParaOverride-1">Ale Joe ho opatrně zdvihl oběma rukama jako nějaké ptačí hnízdo plné vajíček a&#160;nechtěl ani slyšet, aby se s&#160;tím kusem majetku rozloučil; nedal si ani říci, aby nezůstával stát, a&#160;s&#160;největším nepohodlím vykládal vytrvale přes klobouk.</p>
			<p class="MLP_text ParaOverride-1">„Což, vzrostl jsi, věruže,“ řekl Joe, „a tak jsi přibral a&#160;tak jsi popánovatěl,“ Joe chvíli uvažoval, než to slovo objevil, „že pravda pravdoucí jsi ke cti králi i&#160;vlasti.“</p>
			<p class="MLP_text ParaOverride-1">„A&#160;ty, Joe, vypadáš moc dobře.“</p>
			<p class="MLP_text ParaOverride-1">„Zaplať Pánbůh,“ odpověděl Joe, „celkem mi zdraví slouží. A&#160;tvá sestra, ta na tom není o&#160;nic hůř, než byla. A&#160;Biddy, ta je pořád zdravá a&#160;čiperná. A&#160;všechno přátelstvo si nijak nepohoršilo, i&#160;když si nepolepšilo. Až na pana Wopsla. S&#160;tím se to zhouplo.“</p>
			<p class="MLP_text ParaOverride-1">Po celou tu dobu (stále ještě s&#160;ptačím hnízdem v&#160;pečlivé ochraně obou rukou) koulel Joe očima kolem dokola po pokoji a&#160;kolem dokola po květovaném vzoru mého županu. </p>
			<p class="MLP_text ParaOverride-1">„Jak to, zhouplo, Joe?“</p>
			<p class="MLP_text ParaOverride-1">„Inu, zhouplo,“ vysvětloval Joe a&#160;ztišil hlas, „nechal církev církví a&#160;dal se na hraní divadla. Anžto právě to hraní divadla ho přivedlo do Londýna jedním vrzem se mnou. A&#160;jeho přání bylo,“ řekl Joe, strčil si na okamžik ptačí hnízdo pod levé rameno a&#160;pravou rukou v&#160;něm šmátral po vajíčku, „jestli se neurazíš, že jako já abych ti dal tohle.“</p>
			<p class="MLP_text ParaOverride-1">Vzal jsem si, co mi Joe podával, a&#160;shledal jsem, že to je zmačkaný plakát malého londýnského divadla, v&#160;němž se právě pro ten týden ohlašuje první vystoupení „proslulého krajinského ochotníka Rosciova věhlasu, jehož jedinečný výkon ve vrcholné tragédii našeho národního barda nedávno vyvolal tak velký rozruch v&#160;místních dramatických kruzích“.</p>
			<p class="MLP_text ParaOverride-1">„Byls na tom představení, Joe?“ ptal jsem se.</p>
			<p class="MLP_text ParaOverride-1">„Baže, byl,“ přisvědčil Joe s&#160;důrazem a&#160;vážností.</p>
			<p class="MLP_text ParaOverride-1">„Byl nějaký velký rozruch?“</p>
			<p class="MLP_text ParaOverride-1">„Inu, byl,“ odpověděl Joe, „určitě tam lítal aspoň košík slupek z&#160;pomerančů. Obzvlášť, když uviděl toho ducha. Ačkoli, předložte si to sám, pane, jestli to mohlo pomoct člověku, aby se s&#160;kuráží držel svého, když se mezi něj a&#160;ducha porád pokřikujou ámeny! Člověk přece mohl mít to neštěstí, že byl ve službách církve,“ pravil Joe a&#160;ztišil hlas do zamítavého a&#160;soucitného tónu, „ale to ještě není důvod, proč ho v&#160;takovou chvíli zrážet. Čímžto jako chci říct, že když už duch vlastního táty si nesmí dovolit dožadovat se člověkovy pozornosti, tak kdo teda smí, pane? A&#160;ještě ke všemu, když má tu smuteční čapku ušitou tak nešťastně malou, že mu ji tíha toho černého péří shazuje, ať dělá, co dělá, aby si ji udržel na hlavě!“</p>
			<p class="MLP_text ParaOverride-1">Výraz na Joeově tváři, jako by sám právě viděl ducha, mě zpravil o&#160;tom, že do pokoje vešel Herbert. Představil jsem tedy Joea Herbertovi a&#160;ten k&#160;němu vztáhl ruku; ale Joe před podávanou rukou ucouvl a&#160;držel se dál pevně ptačího hnízda.</p>
			<p class="MLP_text ParaOverride-1">„Váš služebník, pane,“ pronesl Joe, „jakože doufám, že jako vy a&#160;tuhle Pip,“ tu spočinul pohledem na Mstiteli, který zrovna kladl na stůl topinky, a&#160;projevil tak zřetelně úmysl pojmout toho mladého pána do kruhu rodiny, že jsem se na něj zamračil, abych ho od toho odvrátil, a&#160;tím jsem jeho zmatek jen ještě zvýšil, „čímžto jako chci říct, vy dva páni&#160;– jakože doufám, že vám jako v&#160;tomhle dusném koutě zdraví slouží? Anžto tohle tady jistě může být moc dobrý hostinec, podle londýnského měřítka,“ promlouval důvěrně Joe, „a já věřím, že si ho tady považujou jako prvního řádu, ale za svou osobu bych tady nechoval ani prase&#160;– rozhodně ne, kdybych ho chtěl pěkně vykrmit zdravé a&#160;mít z&#160;něho masíčko, jen se rozplynout na jazyku.“</p>
			<p class="MLP_text ParaOverride-1">Když vydal toto lichotivé svědectví o&#160;přednostech našeho příbytku a&#160;mimovolně projevil sklon říkat mi „pane“, rozhlížel se Joe na vyzvání, aby se posadil ke stolu, kolem dokola po pokoji po nějakém vhodném místě, kam by odložil klobouk&#160;– jako by na světě existovalo pouze maličko velmi vzácných podstav, na nichž by mohl pokojně spočinout&#160;– a&#160;nakonec ho postavil na samý roh krbové římsy, odkud potom klobouk co chvíli padal na zem.</p>
			<p class="MLP_text ParaOverride-1">„Pijete čaj nebo kávu, pane Gargery?“ zeptal se Herbert, který vždycky při snídani dělal hostitele.</p>
			<p class="MLP_text ParaOverride-1">„Děkuju pěkně, pane,“ odpověděl Joe, strnulý jako pravítko od hlavy až k&#160;patě, „budu pít, co je nejmilejší vám samému.“</p>
			<p class="MLP_text ParaOverride-1">„Co říkáte kávě?“</p>
			<p class="MLP_text ParaOverride-1">„Děkuju pěkně, pane,“ odpověděl Joe, očividně tím návrhem sklíčený, „když už jste tak laskavý a&#160;zvolil jste si kávu, já se vašemu vejběru vzpírat nebudu. Ale nepřipadá vám někdy, že krapet rozpaluje hlavu?“</p>
			<p class="MLP_text ParaOverride-1">„Řekněme tedy čaj,“ opravil se Herbert a&#160;nalil mu.</p>
			<p class="MLP_text ParaOverride-1">Vtom se Joeův klobouk skutálel z&#160;krbu a&#160;Joe vyskočil ze židle, zdvihl ho a&#160;pečlivě položil přesně na totéž místo. Jako kdyby pravidla slušného chování nevyhnutelně požadovala, aby se brzy skutálel na zem znovu.</p>
			<p class="MLP_text ParaOverride-1">„Kdy jste přijel do Londýna, pane Gargery?“</p>
			<p class="MLP_text ParaOverride-1">„Bylo to včera odpoledne?“ odpověděl Joe, když si nejdřív pod rukou odkašlal, jako kdyby byl od svého příchodu měl čas chytit černý kašel. „Ne, nebylo. Počkejme, bylo. Baže. Bylo to včera odpoledne,“ (to s&#160;výrazem, v&#160;němž se mísila rozšafnost, úleva a&#160;přísná nestrannost).</p>
			<p class="MLP_text ParaOverride-1">„Prohlédl jste si už něco z&#160;města?“</p>
			<p class="MLP_text ParaOverride-1">„Inu, baže, pane,“ přisvědčil Joe, „hned rovnou jsme se šli s&#160;Wopslem podívat na továrnu na viks. Ale zdálo se nám, že zůstává pozadu za svou podobou na těch červených cedulích na krámských dveřích&#160;– čímžto jako chci říct,“ dodal Joe vysvětlujícím tónem, „že na nich je namalovaná moc architektororovsky.“</p>
			<p class="MLP_text ParaOverride-1">Vskutku věřím, že by Joe byl to slovo (podle mého soudu náramně výstižné pro leckterou architekturu, kterou znám) protáhl v&#160;úplnou litanii, kdyby jeho pozornost nebyl prozřetelně upoutal klobouk, který právě padal. Věru že vyžadoval jeho neustálou pozornost a&#160;bystrost oka i&#160;ruky velmi podobnou té, jakou si vynucuje střežení kriketové branky. Prováděl s&#160;ním kromobyčejnou hru a&#160;prokazoval vrcholnou zručnost; hned se na něj vrhal a&#160;dovedně ho chytal v&#160;okamžiku dopadu; hned ho zarážel v&#160;půli cesty, napaloval ho do výše a&#160;dovoloval mu dělat kejkle v&#160;různých koutech pokoje a&#160;na velké ploše vzorovaných tapet na stěně, dřív než cítil jistotu, že po něm může se zdarem drapnout; nakonec ho shodil do kbelíku se špínou, až to cáklo, a&#160;tam jsem si na něj také dovolil vložit ruku já.</p>
			<p class="MLP_text ParaOverride-1">Pokud jde o&#160;jeho límec u&#160;košile i&#160;u&#160;kabátu, o&#160;těch člověk nevěděl, co si o&#160;nich myslet&#160;– oba byly neřešitelná záhada. Proč se měl někdo tolik odřít dřív, než se mohl pokládat za společensky oblečeného? Proč měl považovat za nezbytné dosáhnout očisty pykáním za své sváteční šaty? Upadal také do takových nevysvětlitelných záchvatů přemítání s&#160;vidličkou na půl cesty mezi talířem a&#160;ústy, ulpíval očima v&#160;takových podivných směrech, trpěl tak pozoruhodným kašlem, seděl tak daleko od stolu a&#160;pouštěl na zem o&#160;tolik víc, než snědl, a&#160;tvářil se, jako by nic neupustil&#160;– že jsem byl vskutku ze srdce rád, když nás Herbert opustil a&#160;odešel do města.</p>
			<p class="MLP_text ParaOverride-1">Neměl jsem ani tolik zdravého rozumu, ani tolik zdravého cítění, abych poznal, že to je všechno moje vina, a&#160;že kdybych se byl k&#160;Joeovi choval nenuceněji, Joe by se byl choval nenuceněji ke mně. Neměl jsem s&#160;ním trpělivost a&#160;byl jsem na něho rozmrzelý; za takových okolností sypal řeřavé uhlí na mou hlavu.</p>
			<p class="MLP_text ParaOverride-1">„Anžto jsme my dva teďka sami, pane,“ začal Joe. </p>
			<p class="MLP_text ParaOverride-1">„Joe,“ skočil jsem mu nedůtklivě do řeči, „jak mi jen můžeš říkat pane?“</p>
			<p class="MLP_text ParaOverride-1">Na jedinký krátký okamžik se na mne Joe podíval s&#160;výrazem jakoby lehounce vyčítavým. Jakkoli nemožně směšný byl jeho nákrčník i&#160;jeho límec, uvědomoval jsem si, že v&#160;tom pohledu je jistá důstojnost.</p>
			<p class="MLP_text ParaOverride-1">„Anžto jsme my dva teďka sami,“ začal znovu Joe, „a já nemám ani oumysl, ani možnost zůstat tady ještě o&#160;moc dýl než pár minutek, teda nynčko skončím&#160;– nebo aspoň začnu s&#160;vysvětlením, co mě dovedlo k&#160;tomu, že jsem měl tuhle čest. Poněvadž nejít o&#160;to,“ hovořil Joe se svým obvyklým výrazem srozumitelného vykladače, „že jsem neměl jiné přání než být ti užitečný, nebyl bych měl tu čest lámat chleba ve společnosti a&#160;příbytku pánů.“</p>
			<p class="MLP_text ParaOverride-1">Bylo mi tak proti mysli spatřit onen pohled, že jsem se proti tomu tónu nijak neohradil.</p>
			<p class="MLP_text ParaOverride-1">„Inu, pane,“ pokračoval Joe, „bylo to teda takhle. Onehdá večír jsem byl u&#160;Bárkařů, Pipe,“ kdykoli se poddával náklonnosti, říkal mi Pip, a&#160;kdykoli upadal zase do obřadnosti, říkal mi pane,&#160;„když vtom tam najednou přijede Pumblechook v&#160;té své bryčce. Kterýžto dotyčný,“ pustil se Joe po jiné koleji, „mi někdy jde hrozitánsky proti srsti, anžto kde všude u&#160;nás v&#160;městě vede řeči, že to jako byl on, kdo se s&#160;tebou bratříčkoval, hned jak jsi byl v&#160;peřince, a&#160;na koho ses odjakživa díval jako na kamaráda z&#160;dětství.“</p>
			<p class="MLP_text ParaOverride-1">„Nesmysl. To jsi byl ty, Joe.“</p>
			<p class="MLP_text ParaOverride-1">„V&#160;cožto jsem taky plně věřil, Pipe, že to tak je,“ odpověděl Joe a&#160;lehce pohodil hlavou, „ačkoli nynčko, pane, na tom už málo sejde. Inu, Pipe, tenhle dotyčný jmenovaný, co se najednou tak chvástá, ti ke mně u&#160;Bárkařů přijde (že dýmečka a&#160;žejdlík piva dovedou dělného člověka osvěžit, pane, a&#160;nestoupnou mu moc do hlavy!), teda ke mně přijde a&#160;povídá: ‚Josef, slečna Havishamová si přeje s&#160;tebou mluvit.‘“</p>
			<p class="MLP_text ParaOverride-1">„Slečna Havishamová, Joe?“</p>
			<p class="MLP_text ParaOverride-1">„‚Přeje si,‘ povídá Pumblechook doslova, ‚s tebou mluvit.‘“ Joe seděl a&#160;bloudil očima po stropě.</p>
			<p class="MLP_text ParaOverride-1">„Opravdu, Joe? Mluv dál, prosím tě.“</p>
			<p class="MLP_text ParaOverride-1">„Tak druhý den, pane,“ řekl Joe a&#160;díval se na mne, jako bych byl bůhví jak daleko, „jsem se pěkně čistě ustrojil a&#160;šel jsem navštívit slečnu H.“</p>
			<p class="MLP_text ParaOverride-1">„Slečnu H., Joe? Slečnu Havishamovou?“</p>
			<p class="MLP_text ParaOverride-1">„Čímžto říkám, pane,“ odpověděl Joe tónem právnické formálnosti, jako by dělal poslední pořízení, „slečnu H. čili jinak Havishamovou. Ta se potom vyjádřila následujícně: ‚Pane Gargery, jste v&#160;písemném styku s&#160;panem Pipem?‘ Anžto jsem od tebe měl dopis, mohl jsem směle říct: ‚Jsem.‘ (Když jsem si bral vaši sestru, pane, to jsem řek ‚Ano‘, a&#160;když jsem odpovídal tvé přítelkyni, Pipe, to jsem řek: ‚Jsem.‘) ,Vyřídil byste mu teda,‘ povídá, ‚že jako Estella přijela domů a&#160;ráda by ho viděla?‘“</p>
			<p class="MLP_text ParaOverride-1">Cítil jsem, že mi vzplanuly tváře, když jsem se podíval na Joea. Doufám, že jednou ze vzdálených příčin jejich vzplanutí snad bylo uvědomění, že kdybych byl znal poselství, s&#160;nímž přichází, byl bych se k&#160;němu jistě choval vlídněji.</p>
			<p class="MLP_text ParaOverride-1">„Když jsem přišel domů,“ pokračoval Joe, „a chtěl na Biddy, aby ti tu vědomost napsala, tak se tomu krapet bránila. Povídá Biddy: ‚Vím, že bude hrozně rád, když mu to vyřídíte oustně, jsou svátky, vy ho chcete vidět, tak jeďte!‘ Tím jsem teda skončil, pane,“ dodal Joe a&#160;zdvihl se ze židle, „a přeju ti, Pipe, provždycky všechno nejlepší, a&#160;abys prospíval a&#160;vzkvétal pořád k&#160;větší a&#160;větší cti.“</p>
			<p class="MLP_text ParaOverride-1">„Ale snad ještě nejdeš, Joe?“</p>
			<p class="MLP_text ParaOverride-1">„Ba, jdu,“ řekl Joe.</p>
			<p class="MLP_text ParaOverride-1">„Ale přijdeš přece k&#160;obědu, Joe?“</p>
			<p class="MLP_text ParaOverride-1">„Ne, nepřijdu,“ pravil Joe.</p>
			<p class="MLP_text ParaOverride-1">Naše oči se setkaly a&#160;veškerá „pane“ se rozplynula ve vřelosti toho mužného srdce, když mi podával ruku.</p>
			<p class="MLP_text ParaOverride-1">„Pipe, chlapče milá zlatá, život se skládá ze samých loučení svařených dohromady, abych se tak vyjádřil, a&#160;jeden člověk má řemeslo černé a&#160;jiný bílé a&#160;jiný zlaté a&#160;jiný stříbrné. Rozdíly mezi takovými se musejí objevit a&#160;je třeba je brát, jak se objeví. Jestli se tady dneska vůbec stala nějaká chyba, tak je moje. Ty a&#160;já nejsme dva takoví, co bychom spolu mohli být pohromadě v&#160;Londýně&#160;– a&#160;ani nikde jinde, leda tak v&#160;soukromí jako lidi, co se znají a&#160;rozumějí si jako kamarádi. Ne proto, že bych byl hrdý, ale že chci jednat správně, proto mě už víckrát v&#160;životě v&#160;těchhle šatech neuvidíš. V&#160;těchhle šatech nejsem svůj. Jinde než v&#160;kovárně, v&#160;kuchyni nebo tam venku na blatech nejsem svůj. Nenajdeš na mně ani zpolovice tolik chyb, když si mě představíš v&#160;mém kovářském oblečení v&#160;ruce s&#160;kladivem nebo i&#160;s&#160;tou mou faječkou. Nenajdeš na mně ani zpolovice tolik chyb, pakliže bys mě chtěl někdy vidět, když přijdeš a&#160;strčíš hlavu do okna u&#160;kovárny a&#160;uvidíš tam Joea kováře u&#160;té staré kovadliny, v&#160;té staré propálené zástěře, jak se drží své staré práce. Jsem ukrutně hloupý, ale doufám, že tentokrát jsem konečně v&#160;téhle věci trefil hodně blízko k&#160;pravdě. A&#160;tak ti žehnej Bůh, můj milý Pipe, chlapče zlatá, žehnej ti Bůh!“</p>
			<p class="MLP_text ParaOverride-1">Nemýlil jsem se ve své domněnce, že v&#160;něm je jistá prostá důstojnost. Střih jeho šatu ji nemohl zastřít o&#160;nic víc, když pronášel tato slova, než by ji u&#160;něho mohl zastřít v&#160;nebi. Polaskal mě lehce na čele a&#160;odešel. Jen jsem se stačil sdostatek vzpamatovat, hned jsem vyběhl ven za ním a&#160;hledal ho v&#160;okolních ulicích&#160;– byl však už pryč.</p>
		</div>
</body>
</html>