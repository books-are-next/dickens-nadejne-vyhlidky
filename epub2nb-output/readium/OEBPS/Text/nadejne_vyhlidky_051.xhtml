<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-48</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-48" xml:lang="cs-CZ">
		<div class="Z-kladn--textový-r-meček">
			<p id="_idParaDest-47" class="MLP_uroven2_kapitola ParaOverride-1">Kapitola čtyřicátá sedmá</p>
			<p class="MLP_text_bez1radku ParaOverride-1">Uběhlo několik týdnů, aniž přinesly nějakou změnu. Čekali jsme na Wemmicka, a&#160;ten o&#160;sobě nedával vědět. Kdybych ho nebyl znal odnikud než z&#160;Malé Britské a&#160;kdybych se nikdy nebyl těšil výsadě být s&#160;ním v&#160;Hradě v&#160;přátelsky důvěrném poměru, byl bych o&#160;něm možná pochyboval; ale protože jsem ho už tolik poznal, nezapochyboval jsem ani na okamžik.</p>
			<p class="MLP_text ParaOverride-1">Moje hmotné poměry začaly nabývat chmurné tvářnosti a&#160;nejeden věřitel ode mne naléhavě žádal zaplacení. I&#160;já sám jsem už začal pociťovat nedostatek peněz (mám na mysli hotovost v&#160;kapse) a&#160;odpomáhat tomu proměňováním některých snadno postradatelných kousků klenotů v&#160;peníze. Ale nezvratně jsem již u&#160;sebe rozhodl, že by to byl bezcitný podvod, kdybych při stávající rozhárané nejistotě svých myšlenek a&#160;záměrů bral od svého příznivce ještě další částky. Poslal jsem mu proto po Herbertovi zpátky jeho netknutou tobolku, aby ji opatroval sám, a&#160;měl jsem jakýsi pocit uspokojení&#160;– ačkoli stěží vím, byl-li to pocit falešný nebo upřímný&#160;–, že jsem od chvíle, kdy se mi projevil, nijak nevyužil jeho velkodušnosti.</p>
			<p class="MLP_text ParaOverride-1">Jak čas míjel, čím dál tíživěji na mne doléhalo tušení, že Estella je vdaná. Ze strachu, aby se mi to nepotvrdilo, ačkoli jsem o&#160;tom byl téměř přesvědčený, jsem se vyhýbal čtení novin a&#160;Herberta (jemuž jsem se svěřil s&#160;okolnostmi našeho posledního rozhovoru) jsem poprosil, aby se mnou o&#160;ní nikdy nemluvil. Jak mohu vědět, proč jsem si tak úzkostlivě schránil ten poslední ubohý cárek roucha naděje, rozervaného a&#160;daného větrům v&#160;plen? Proč jste se vy, kdo toto čtete, minulého roku, minulého měsíce, minulého týdne dopustili oné nikoli nepodobné nedůslednosti své?</p>
			<p class="MLP_text ParaOverride-1">Byl to žalostný život, jaký jsem tehdy vedl, a&#160;jeho jedna vrcholná úzkost, která se tyčila nad všechny jeho ostatní úzkosti jako velehora nad řetězem hor, mi vůbec nescházela z&#160;očí. Ale přesto žádná nová příčina ke strachu nevyvstávala. Ať jsem jak chtěl vyskakoval z&#160;postele znovu a&#160;znovu jat náhlým děsem, že ho vypátrali, ať jsem, jak chtěl, seděl a&#160;s&#160;hrůzou stražil uši po krocích Herbertova večerního návratu, nejsou-li snad chvatnější než jindy a&#160;okřídlené zlou novinou, přesto všechno i&#160;přes mnohem víc dalších podobných zjevů šel život svým koloběhem dál. Odsouzen k&#160;nečinnosti a&#160;ke stavu ustavičného neklidu a&#160;napětí, projížděl jsem se se svou loďkou po řece a&#160;čekal jsem, čekal a&#160;čekal, jak nejtrpělivěji jsem dovedl.</p>
			<p class="MLP_text ParaOverride-1">V&#160;některých stadiích odlivu se stávalo, že když jsem odvesloval na dolní řeku, nezmohl jsem pak již silný proud, který vířil mezi oblouky a&#160;kozami starého Londýnského mostu, a&#160;nedostal jsem se zpátky; tehdy jsem nechával loďku u&#160;jedné rampy poblíž celnice, odkud mi ji později vytáhli k&#160;tempelským schůdkům. Takové počínání mi nebylo vůbec proti mysli, protože napomáhalo k&#160;tomu, abychom já i&#160;moje loďka byli pro tamější lidi od vody všednějším zjevem. Z&#160;této nepatrné nahodilosti vyplynula dvě setkání, o&#160;kterých musím nyní povědět.</p>
			<p class="MLP_text ParaOverride-1">Jednou odpoledne, ke sklonku měsíce února, jsem za soumraku přistál u&#160;rampy a&#160;vystoupil na břeh. Vesloval jsem s&#160;odlivem po proudu až do Greenwiche a&#160;s&#160;přílivem jsem obrátil. Byl pěkný, jasný den, ale se západem slunce se snesla mlha a&#160;já si musel na zpáteční cestě velmi opatrně hledat volnou dráhu mezi plavidly na řece. Jak při plavbě tam, tak i&#160;při návratu jsem v&#160;jeho okně viděl znamení: Všechno v&#160;pořádku.</p>
			<p class="MLP_text ParaOverride-1">Protože večer byl sychravý a&#160;mně bylo zima, pomyslel jsem si, že se bez průtahů posilním obědem; a&#160;protože jsem před sebou měl jenom hodiny sklíčenosti a&#160;samoty, kdybych šel domů do Templu, pomyslel jsem si, že se potom půjdu podívat na nějakou hru. Divadlo, v&#160;němž pan Wopsle dosáhl svého pochybného triumfu, bylo právě v&#160;oné pobřežní končině (dnes už není nikde) a&#160;do toho divadla jsem se rozhodl jít.</p>
			<p class="MLP_text ParaOverride-1">Uvědomoval jsem si, že se panu Wopslovi nepodařilo vzkřísit drama k&#160;novému rozkvětu, nýbrž naopak, že spíš přispěl k&#160;jeho úpadku. Z&#160;divadelních plakátů se o&#160;něm člověk dovídal jako o&#160;věrném černochovi ve spojitosti s&#160;malým děvčátkem urozeného původu a&#160;s&#160;opicí. A&#160;Herbert ho viděl jako loupeživého Tatařína s&#160;komickými sklony, s&#160;obličejem rudým jako cihla a&#160;s&#160;nehorázným kloboukem, ověšeným kolem dokola rolničkami.</p>
			<p class="MLP_text ParaOverride-1">Obědval jsem v&#160;levné jídelně, které jsme s&#160;Herbertem říkali Zeměpisná kantýna&#160;– kde na každém loktu ubrusu byly mapy zemí z&#160;kroužků po pivních džbáncích a&#160;na každičkém noži mapy moří od omáček&#160;– do dnešního dne se v&#160;doméně londýnského primátora stěží najde jediná lidová jídelna, aby nebyla zeměpisná&#160;–, a&#160;ubíjel jsem čas tím, že jsem podřimoval nad drobty, civěl do plynového hořáku a&#160;pekl se v&#160;horkém oparu z&#160;podávaných jídel. Pak jsem se pomalu rozhýbal a&#160;šel jsem do divadla.</p>
			<p class="MLP_text ParaOverride-1">Tam jsem spatřil ctnostného lodníka ve službách Jeho Veli­čenstva&#160;– muže vskutku znamenitého, ačkoli bych si byl přál, aby neměl nohavice na některých místech docela tak těsné a&#160;na jiných zase tak docela volné&#160;–, který všem malým mužským narážel klobouk na oči, třebaže byl velice ušlechtilý a&#160;statečný, a&#160;který nechtěl ani slyšet, aby lidé vůbec platili daně, třebaže byl velký vlastenec. Měl v&#160;kapse pytel peněz jako puding v&#160;ubrousku a&#160;na toto jmění pojal za náramných radovánek za manželku mladici oděnou dekou z&#160;postele; při tom vyrukovalo na pobřeží veškeré obyvatelstvo Portsmouthu (podle posledního sčítání lidu v&#160;počtu devíti osob), mnulo ruce sobě a&#160;potřásalo rukou všem druhým a&#160;zpívalo: „Napij se, kamaráde, napij!“ Avšak jistý plavčík snědé pleti, který se za nic nechtěl napít ani udělat cokoli jiného, co se mu navrhlo, a&#160;o&#160;jehož srdci se veřejnost dověděla (od toho lodníka), že je má černé jako svůj ciferník, navrhl dvěma jiným plavčíkům, aby všem lidičkám řádně zavařili; což se povedlo tak dokonale (neboť plavčická tlupa měla značný politický vliv), že trvalo celou půlku večera, než se zase všechno napravilo, a&#160;i tak se to vyřídilo jedině s&#160;přispěním počestného malého hokynáře v&#160;bílém klobouku, černých kamaších a&#160;s&#160;červeným nosem, který se s&#160;lívanečníkem v&#160;ruce schoval do hodin, poslouchal tam a&#160;potom vylezl a&#160;tím lívanečníkem zezadu sklátil každého, koho nemohl usvědčit slovy z&#160;toho, co přeslechl. To vedlo k&#160;tomu, že přišel pan Wopsle (o němž až doposud nebylo ani slechu), s&#160;hvězdou a&#160;podvazkovým řádem co velkomocný plnomocník přímo z&#160;admirality a&#160;prohlásil, že všichni plavčíci do jednoho půjdou na místě do basy a&#160;lodníkovi že přináší národní vlajku jako nepatrné uznání za jeho veřejné zásluhy. Lodník, poprvé nemužný, si uctivě utřel oči vlajkou a&#160;potom se zas rozveselil, oslovil pana Wopsla Vaše Milosti a&#160;naléhavě ho poprosil o&#160;dovolení chopit se jeho ploutve. Pan Wopsle mu s&#160;blahovolnou důstojností svou ploutev propůjčil a&#160;vzápětí šups, a&#160;už ho zatlačili do zaprášeného kouta a&#160;kdekdo začal tancovat námořnický dupák&#160;– a&#160;při tom, jak právě z&#160;toho kouta rozmrzelým zrakem obzíral obecenstvo, zahlédl mne.</p>
			<p class="MLP_text ParaOverride-1">Druhý kus byla nejnovější velkolepá vánoční komická pantomima, v&#160;jejímž prvním obraze jsem měl bolestné podezření, že v&#160;postavě s&#160;červenými vlněnými nohavicemi pod nesmírně zvětšenou světélkující larvou a&#160;čupřinou z&#160;červených záclonových třásní namístě kštice, která se ve sluji zabývala výrobou blesků a&#160;jevila velkou zbabělost, když její obří pán přišel (silně ochraptělý) domů k&#160;obědu, poznávám pana Wopsla. Brzy se však ukázal za okolností důstojnějších, neboť Strážný duch Mladistvé lásky potřeboval pomoc&#160;– a&#160;to proti rodičovské krutosti omezeného sedláka, který čelil volbě dceřina srdce tím, že v&#160;moučném pytli zúmyslně spadl z&#160;okna v&#160;prvním patře na předmět její lásky&#160;–, a&#160;proto si zavolal velemoudrého kouzelníka; z&#160;toho pak, když se po zjevně divoké pouti poněkud vrávoravě vynořil přímo od protinožců, se vyklubal pan Wopsle ve vysokém špičatém klobouku a&#160;s&#160;černokněžnickým dílem v&#160;jednom foliantu pod paždím. Poněvadž pozemská úloha tohoto kouzelníka spočívala převážně v&#160;tom, aby se na něj mluvilo, zpívalo, do něho vráželo, kolem něho tančilo a&#160;na něj vypalovaly různobarevné bengály, zbývalo mu hodně volného času. A&#160;s&#160;velkým překvapením jsem pozoroval, že přitom na mě ustavičně užasle civí.</p>
			<p class="MLP_text ParaOverride-1">V&#160;té stále větší vyjevenosti páně Wopslových očí bylo něco tak pozoruhodného, a&#160;zdálo se, že si v&#160;hlavě přemílá tolik věcí a&#160;propadá takovému zmatku, že jsem si to prostě nedovedl vysvětlit. Seděl jsem a&#160;uvažoval o&#160;tom ještě dlouho po tom, kdy se vznesl do oblak v&#160;obrovském pantoflíčku na hodinky, a&#160;pořád jsem si to ještě nedovedl vysvětlit. A&#160;uvažoval jsem o&#160;tom, ještě když jsem o&#160;hodinu později vyšel z&#160;divadla a&#160;zastihl ho, jak u&#160;dveří na mne čeká.</p>
			<p class="MLP_text ParaOverride-1">„Jak se vede?“ zeptal jsem se a&#160;potřásl jsem si s&#160;ním rukou, když jsme spolu vykročili ulicí. „Všiml jsem si, že jste mě viděl.“</p>
			<p class="MLP_text ParaOverride-1">„Viděl vás, pane Pipe!“ opáčil. „Ano, to se rozumí, viděl jsem vás. Ale kdo jiný tam byl ještě?“</p>
			<p class="MLP_text ParaOverride-1">„Kdo ještě?“</p>
			<p class="MLP_text ParaOverride-1">„Je to prazvláštní, k&#160;nevíře,“ řekl pan Wopsle a&#160;znovu se mu do očí vloudil ten ztracený pohled, „a přesto bych mohl přísahat, že to byl on.“</p>
			<p class="MLP_text ParaOverride-1">To mě znepokojilo a&#160;snažně jsem prosil pana Wopsla, aby mi vysvětlil, co má na mysli.</p>
			<p class="MLP_text ParaOverride-1">„Jestli bych si ho byl hned všiml, nebýt toho, že jste tam byl vy,“ hovořil pan Wopsle stále týmž zahloubaným tónem, „to nemůžu tvrdit s&#160;určitostí. Ale přece jen myslím, že bych si ho byl všiml.“</p>
			<p class="MLP_text ParaOverride-1">Mimoděk jsem se ohlédl, jak už jsem byl zvyklý se kolem sebe rozhlížet, když jsem šel domů&#160;– neboť ta záhadná slova mi naháněla husí kůži.</p>
			<p class="MLP_text ParaOverride-1">„Chm! Toho nemůže být vidět,“ řekl pan Wopsle. „Odešel, dřív než jsem šel ze scény já. Viděl jsem ho odcházet.“</p>
			<p class="MLP_text ParaOverride-1">Při důvodech k&#160;podezíravosti, jaké jsem měl, jsem podezíral dokonce i&#160;toho ubohého herce. Větřil jsem úklad, jak ze mne záludně vylákat nějaké doznání. Proto jsem se po něm podíval, jak jsme tak kráčeli vedle sebe, ale neřekl jsem nic.</p>
			<p class="MLP_text ParaOverride-1">„Napadla mě směšná domněnka, že ten člověk musí patřit k&#160;vám, pane Pipe, ač jsem viděl, že o&#160;něm vůbec nevíte, jak tak seděl za vámi jako duch.“</p>
			<p class="MLP_text ParaOverride-1">Znovu jsem cítil, jak mi naskakuje husí kůže jako předtím, ale byl jsem pevně rozhodnutý ještě nepromluvit, poněvadž jeho slova ani v&#160;nejmenším neodporovala možnosti, že mě chce mermomocí vyprovokovat, abych ony narážky vztahoval na Provise. Samozřejmě jsem věděl naprosto jistě a&#160;bezpečně, že Provis v&#160;divadle nebyl.</p>
			<p class="MLP_text ParaOverride-1">„Zdá se mi, že nevíte, co si o&#160;mně máte myslet, pane Pipe; ano, opravdu, vidím to na vás. Ale je to tak strašně divné! Sotva mi uvěříte, co vám teď povím. Sám bych tomu mohl sotva uvěřit, kdybyste to povídal vy mně.“</p>
			<p class="MLP_text ParaOverride-1">„Jistě?“ utrousil jsem.</p>
			<p class="MLP_text ParaOverride-1">„Ovšemže, jistě. Pamatujete se, pane Pipe, jak se na jistý Boží hod vánoční kdysi dávno, když jste ještě byl úplné dítě a&#160;já byl zrovna u&#160;Gargeryových na obědě, u&#160;dveří ukázala četa vojáků, aby si dala spravit pár želízek?“</p>
			<p class="MLP_text ParaOverride-1">„Na to se pamatuju velice dobře.“</p>
			<p class="MLP_text ParaOverride-1">„A&#160;pamatujete se, že pak šli honit dva trestance a&#160;že my jsme se k&#160;vojákům přidali, a&#160;jak vás Gargery vzal na záda&#160;– a&#160;jak já šel první a&#160;vy dva jste se mě drželi, co vám síly stačily?“</p>
			<p class="MLP_text ParaOverride-1">„Na to všechno se pamatuju velice dobře.“ Líp, než si myslel&#160;– až na tu poslední větu.</p>
			<p class="MLP_text ParaOverride-1">„A&#160;pamatujete se, jak jsme ty dva dohonili a&#160;jak se v&#160;příkopě spolu rvali a&#160;jak jeden z&#160;nich byl od toho druhého strašně zmlácený a&#160;v&#160;obličeji těžce zřízený?“</p>
			<p class="MLP_text ParaOverride-1">„Vidím to všechno před sebou.“</p>
			<p class="MLP_text ParaOverride-1">„A&#160;jak vojáci zapálili pochodně a&#160;vzali ty dva doprostřed mezi sebe, a&#160;že my je doprovázeli, abychom viděli, jak to s&#160;nimi dopadne, a&#160;jak jsme šli přes černá blata a&#160;jak jim světlo pochodní ozařovalo obličeje&#160;– na to kladu důraz; jak jim světlo pochodní ozařovalo obličeje, když všude kolem nás byl uzavřený kruh černé noci?“</p>
			<p class="MLP_text ParaOverride-1">„Ano,“ přisvědčil jsem, „na to všechno se pamatuju.“</p>
			<p class="MLP_text ParaOverride-1">„Tak tedy, pane Pipe, jeden z&#160;těch dvou vězňů seděl dnes večer za vámi. Viděl jsem ho přes vaše rameno.“</p>
			<p class="MLP_text ParaOverride-1">„Pomalu!“ pomyslel jsem si.</p>
			<p class="MLP_text ParaOverride-1">A&#160;potom jsem se ho zeptal: „A&#160;kterého z&#160;těch dvou se domníváte, že jste viděl?“</p>
			<p class="MLP_text ParaOverride-1">„Toho, co byl tak zřízený v&#160;obličeji,“ odpověděl bez otálení „a odpřisáhnu, že jsem ho viděl. Čím víc o&#160;něm přemýšlím, tím jsem si jistější, že to byl on.“</p>
			<p class="MLP_text ParaOverride-1">„To je velice divné!“ řekl jsem s&#160;nejlepší přetvářkou, jakou jsem dokázal nasadit, že to pro mne neznamená nic víc. „Vskutku velice divné!“</p>
			<p class="MLP_text ParaOverride-1">Nemohu nijak přehnat onen horečně zvýšený nepokoj, do něhož mě ta rozmluva uvrhla, ani ono zvláštní a&#160;příznačné zděšení, jaké jsem pocítil nad tím, že za mnou před chvílí seděl Compeyson „jako duch“. Neboť vypadl-li mi z&#160;mysli na několik kratičkých souvislých okamžiků od té chvíle, co začalo ono skrývání, pak to bylo zrovna v&#160;těch okamžicích, kdy mi byl nejblíž; a&#160;při pomyšlení, že po vší své opatrnosti jsem tak nic netušil a&#160;byl tak neostražitý, mi bylo, jako kdybych byl pozavíral alej starých dveří, abych mu znemožnil vstup, a&#160;pak ho najednou viděl po svém boku. Ba nemohl jsem ani pochybovat, že tam byl, protože jsem tam byl já, a&#160;že ať se známky nebezpečí, které nás obklopuje, projevují třebas sebeslaběji, nebezpečí je ustavičně nablízku a&#160;hrozí.</p>
			<p class="MLP_text ParaOverride-1">Vyptával jsem se pana Wopsla asi podobně: Kdy ten člověk přišel? To mi nemohl povědět; uviděl mě a&#160;přes moje rameno uviděl toho člověka. Až když ho viděl nějakou chvíli, teprve pak začal poznávat, kdo to je; ale hned od začátku ho jaksi neurčitě spojoval se mnou a&#160;poznával ho jako osobu, která nějak se mnou souvisela v&#160;dobách, kdy jsem ještě žil na vesnici. Jak byl oblečený? Blahobytně, ale jinak nijak nápadně; myslí, že v&#160;černém. Měl obličej nějak znetvořený? Ne, má dojem, že ne. Já měl rovněž dojem, že ne, neboť ačkoli jsem si ve svém hloubavém rozpoložení nijak zvlášť nevšímal lidí za sebou, pokládal jsem za pravděpodobné, že obličej i&#160;jen trochu znetvořený by jistě byl mou pozornost upoutal.</p>
			<p class="MLP_text ParaOverride-1">Jakmile mi pan Wopsle pověděl všechno, co si dovedl sám připamatovat nebo já z&#160;něho vytáhnout, a&#160;já ho po únavě večera pohostil menším přiměřeným občerstvením, rozešli jsme se. Bylo mezi dvanáctou a&#160;jednou hodinou, než jsem došel do Templu, a&#160;brány byly zavřené. Nikdo mi nebyl nablízku, když jsem vcházel dovnitř a&#160;šel domů.</p>
			<p class="MLP_text ParaOverride-1">Herbert už byl doma a&#160;zahájili jsme spolu u&#160;krbu velice vážnou poradu. Ale nedalo se nic dělat kromě zpravit Wemmicka, co jsem ten večer zjistil, a&#160;připomenout mu, že čekáme na jeho pokyn. Protože jsem se domníval, že bych mu mohl uškodit, kdybych tuze často docházel do Hradu, podal jsem mu tuto zprávu dopisem. Napsal jsem ho, ještě než jsem si lehl, a&#160;hned jsem s&#160;ním šel ven a&#160;hodil ho&#160;– a&#160;zas mi nablízku nebyla živá duše. Byli jsme s&#160;Herbertem zajedno, že nemůžeme dělat nic jiného než být velmi opatrní. A&#160;byli jsme skutečně velmi opatrní&#160;– opatrnější než předtím, bylo-li to vůbec možné&#160;–, a&#160;pokud se týče mne, nikdy jsem se neukázal v&#160;blízkosti Čínské rejdy, leč když jsem plul s&#160;loďkou kolem, a&#160;i pak jsem se díval na Mlýnský náhon pouze tak, jak jsem se díval na cokoli jiného.</p>
		</div>
</body>
</html>