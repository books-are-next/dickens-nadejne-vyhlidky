<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-34</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-34" xml:lang="cs-CZ">
		<div class="Z-kladn--textový-r-meček">
			<p id="_idParaDest-33" class="MLP_uroven2_kapitola ParaOverride-1">Kapitola třicátá třetí</p>
			<p class="MLP_text_bez1radku ParaOverride-1">V<span class="CharOverride-2">&#160;</span>cestovním plášti lemovaném kožešinou se krásná Estella zdála ještě půvabnější, než se až doposud kdy zdála i&#160;mým očím. Její chování bylo líbeznější, než jak si kdy předtím zamanula se vůči mně chovat, a&#160;já se domníval, že v&#160;té změně poznávám vliv slečny Havishamové.</p>
			<p class="MLP_text ParaOverride-1">Stáli jsme spolu na zájezdním dvoře a&#160;ona mi ukazovala, která jsou její zavazadla, a&#160;teprve když je měla pohromadě, upamatoval jsem se&#160;– neboť jsem zatím zapomněl na všechno kromě ní&#160;–, že nevím vůbec nic o&#160;cíli její cesty.</p>
			<p class="MLP_text ParaOverride-1">„Jedu do Richmondu,“ prozradila mi. „Naše naučení zní, že jsou dva Richmondy, jeden v&#160;Surrey a&#160;jeden v&#160;Yorkshiru, a&#160;můj Richmond že je ten surreyský. Je to deset mil odtud. Mám si vzít kočár a&#160;vy mě tam máte dovézt. Tady je moje tobolka a&#160;vy z&#160;ní máte zaplatit moje výdaje. Ne, ne, musíte si tu tobolku vzít! Vy ani já nemáme jinou volbu než poslechnout daných příkazů. Vy ani já nemáme volnost jednat podle vlastního přání.“</p>
			<p class="MLP_text ParaOverride-1">Podle toho, jak se na mne dívala, když mi podávala tobolku, jsem doufal, že její slova mají nějaký hlubší význam. Pronesla je pohrdavě, ale nikoli s&#160;nelibostí.</p>
			<p class="MLP_text ParaOverride-1">„Pro kočár budeme muset poslat, Estello. Odpočinete si tady chvíli?“</p>
			<p class="MLP_text ParaOverride-1">„Ano, mám si tady chvíli odpočinout a&#160;mám si vypít trochu čaje a&#160;vy se o&#160;mne máte zatím starat.“</p>
			<p class="MLP_text ParaOverride-1">Zavěsila se do mne, jako by to bylo v&#160;programu, a&#160;já požádal číšníka, který civěl na dostavník jako člověk, který takovou divnou věc v&#160;životě ještě neviděl, aby nám ukázal nějaký soukromý salónek. Na tuto žádost vytáhl ubrousek, jako kdyby to byla kouzelná nit, bez které by nenašel cestu nahoru do patra, a&#160;zavedl nás do temné cely hostince, jejíž výzdoba se skládala ze zmenšovacího zrcadla (artiklu zhola zbytečného, povážíme-li rozměry cely), z&#160;karafinky se sardelovou marinádou a&#160;z&#160;něčích dřevěných přezůvek. Na moje námitky proti takovému útulku nás vzal do jiného pokoje, kde byl jídelní stůl pro třicet osob a&#160;v&#160;krbu ohořelý list z&#160;písanky pod lopatkou uhelného prachu. Když se podíval na tento uhaslý požár a&#160;potřásl hlavou, čekal na mou objednávku a&#160;ta, poněvadž zněla pouze: „Trochu čaje pro dámu,“ ho vyhnala z&#160;pokoje ve značně skleslé náladě.</p>
			<p class="MLP_text ParaOverride-1">Uvědomoval jsem si a&#160;uvědomuji si dodnes, že ovzduší oné komnaty, prostoupené hutnou směsicí výparů z&#160;maštale a&#160;polévkové tresti, mohlo člověka svést k&#160;závěru, že dostavníkové oddělení patrně neprosperuje a&#160;že podnikavý majitel svařuje koně za koněm pro oddělení stravovací. Ale přesto mi ten pokoj byl vším na světě, protože v&#160;něm byla Estella. Domníval jsem se, že s&#160;ní bych v&#160;něm mohl ve štěstí prožít celý život. (Ale pamatujte, v&#160;tu chvíli jsem tam vůbec nebyl šťastný, a&#160;dobře jsem to věděl.)</p>
			<p class="MLP_text ParaOverride-1">„Kam půjdete v&#160;Richmondu?“ zeptal jsem se Estelly.</p>
			<p class="MLP_text ParaOverride-1">„Budu bydlet,“ odpověděla, „za drahé peníze u&#160;jedné tamější dámy, která má možnost&#160;– nebo aspoň to říká, že má&#160;– brát mě s&#160;sebou a&#160;uvádět mě do společnosti a&#160;představovat mi lidi a&#160;mne představovat lidem.“</p>
			<p class="MLP_text ParaOverride-1">„Myslím, že změna a&#160;obdiv vás budou těšit, ne?“</p>
			<p class="MLP_text ParaOverride-1">„Ano, myslím, že ano.“</p>
			<p class="MLP_text ParaOverride-1">Odpověděla tak lhostejně, že jsem řekl: „Mluvíte o&#160;sobě, jako byste byla někdo jiný.“</p>
			<p class="MLP_text ParaOverride-1">„Odkud víte, jak mluvím o&#160;jiných? Jděte, jděte,“ odpověděla Estella s&#160;roztomilým úsměvem, „nesmíte ode mne očekávat, že půjdu do školy k&#160;vám&#160;– musím mluvit po svém. Jak se vám daří u&#160;pana Pocketa?“</p>
			<p class="MLP_text ParaOverride-1">„Žiju si tam docela příjemně, alespoň&#160;–“ Připadlo mi, že se mi příležitost rozplývá pod rukama.</p>
			<p class="MLP_text ParaOverride-1">„Alespoň?“ opakovala Estella.</p>
			<p class="MLP_text ParaOverride-1">„– tak příjemně, jak je pro mne možné kdekoli daleko od vás.“</p>
			<p class="MLP_text ParaOverride-1">„Vy bláhový chlapečku,“ pronesla Estella úplně klidně, „jak můžete mluvit takové nesmysly? Váš přítel, pan Matyáš, je lepší třída než ostatní jeho rodina, nemýlím se?“</p>
			<p class="MLP_text ParaOverride-1">„Věru mnohem lepší třída. Není nepřítelem nikomu&#160;–“</p>
			<p class="MLP_text ParaOverride-1">„Nedodávejte: než sám sobě,“ přerušila mě Estella, „protože já si lidi toho druhu protivím. Je ale skutečně tak nezištný a&#160;povznesený nad malichernou řevnivost a&#160;nevraživost, jak jsem slyšela?“</p>
			<p class="MLP_text ParaOverride-1">„Mám dozajista veškeré důvody to potvrdit.“</p>
			<p class="MLP_text ParaOverride-1">„Ale nemáte veškeré důvody to potvrdit o&#160;ostatní jeho rodině,“ pravila Estella a&#160;přikývla mi s&#160;obličejem, jehož výraz byl zároveň vábný i&#160;škádlivý, „protože ta zasypává slečnu Havishamovou povídačkami a&#160;narážkami pro vás nepříznivými. Špehují vás, zkreslují vás, píšou o&#160;vás dopisy (někdy anonymní) a&#160;jste prostě mukou i&#160;náplní jejich života. Sotva si dovedete představit nenávist, jakou k&#160;vám ti lidé chovají.“</p>
			<p class="MLP_text ParaOverride-1">„Doufám, že mi nijak neuškodí?“</p>
			<p class="MLP_text ParaOverride-1">Místo odpovědi propukla Estella v&#160;smích. To mi připadlo velmi podivné a&#160;hleděl jsem na ni celý zmatený. Když přestala&#160;– a&#160;nesmála se nijak unyle, nýbrž s&#160;opravdovým požitkem&#160;–, řekl jsem jí svým ostýchavým tónem, jak jsem s&#160;ní vždycky hovořil:</p>
			<p class="MLP_text ParaOverride-1">„Mohu doufám předpokládat, že byste se neveselila, kdyby mi nějak škodili, ne?“</p>
			<p class="MLP_text ParaOverride-1">„To jistě ne, na to se můžete spolehnout,“ odpověděla Estella. „Můžete být přesvědčený, že se směju, protože se jim to nedaří. Ach, tihle lidé kolem slečny Havishamové, a&#160;ta muka, co zakoušejí!“ Znovu se rozesmála a&#160;i tentokrát, když mi již řekla, proč se směje, mi její smích připadal velmi podivný, protože jsem nemohl pochybovat, že je upřímný, a&#160;přesto se mi zdál pro takový důvod tuze bouřlivý. Napadlo mě, že za tím opravdu musí vězet ještě něco jiného, než co už vím; vyčetla mi tu myšlenku z&#160;očí a&#160;odpověděla na ni.</p>
			<p class="MLP_text ParaOverride-1">„Ani pro vás není snadné pochopit,“ řekla Estella, „jaké z&#160;toho mám uspokojení, když vidím, že se těm lidem jejich záměry hatí, nebo jaký labužnický pocit ve mně vyvolává směšnost, když někdo ty lidi zesměšní. Protože vy jste v&#160;tom divném domě nevyrůstal, vás v&#160;něm nevychovali od peřinky. Ale mne ano. Váš dětský rozoumek nebystřily jejich pletichy, vedené pod maskou sympatie a&#160;soucitu a&#160;všeho možného, co je hebké a&#160;konejšivé, proti potlačovanému a&#160;bezbrannému stvořeníčku. Ale můj ano. Vaše kulatá dětská očička se neotvírala ponenáhlu víc a&#160;víc při odhalování té pokrytecké podvodnice, která si střádá zásobu duševního klidu pro strýčka Příhodu, až se v&#160;noci probudí. Ale moje ano.“</p>
			<p class="MLP_text ParaOverride-1">Teď už to Estelle nebylo k&#160;smíchu a&#160;také nelovila své vzpomínky z&#160;žádné plytké mělčiny. Nebyl bych chtěl být příčinou jejího pohledu při nich ani za všechny své vyhlídky dohromady.</p>
			<p class="MLP_text ParaOverride-1">„Mohu vám říci dvě věci,“ pokračovala Estella. „Za prvé přes všechnu moudrost přísloví, že kapka ke kapce i&#160;kámen proděraví, můžete mít úplně klidnou hlavu, že tihle lidé nikdy&#160;– i&#160;kdyby o&#160;to usilovali sto let&#160;– po žádné stránce, závažné nebo nezávažné, vaším postavením u&#160;slečny Havishamové neotřesou. Za druhé jsem vám hluboce vděčná za to, že jste příčinou, proč se nadarmo tolik pachtí a&#160;jsou tak podlí, a&#160;tady máte mou ruku na to.“ </p>
			<p class="MLP_text ParaOverride-1">Když mi ji laškovně podala&#160;– neboť její chmurnější nálada byla pouze chvilková&#160;–, nepustil jsem ji a&#160;přitiskl jsem si ji ke rtům.</p>
			<p class="MLP_text ParaOverride-1">„Vy směšný chlapečku,“ pravila Estella, „copak si nikdy nevezmete mou výstrahu k&#160;srdci? Nebo mi líbáte ruku v&#160;témž duchu, v&#160;jakém jsem vám já kdysi dovolila políbit mě na tvář?“</p>
			<p class="MLP_text ParaOverride-1">„A&#160;jaký to byl duch?“ opáčil jsem.</p>
			<p class="MLP_text ParaOverride-1">„Musím chvilinku přemýšlet.&#160;– Duch opovržení k&#160;patolízalům a&#160;intrikářům.“</p>
			<p class="MLP_text ParaOverride-1">„Řeknu-li ano, smím vás znovu políbit na tvář?“</p>
			<p class="MLP_text ParaOverride-1">„Měl jste se zeptat, dřív než jste mi poceloval ruku. Ale ano, chcete-li.“</p>
			<p class="MLP_text ParaOverride-1">Sklonil jsem se k&#160;ní a&#160;její klidná tvář byla jako tvář sochy. „A&#160;teď,“ řekla Estella, která ucouvla s&#160;tváří v&#160;tom okamžiku, kdy jsem se jí dotkl, „se máte postarat, abych dostala trochu čaje, a&#160;máte mě dovézt do Richmondu.“</p>
			<p class="MLP_text ParaOverride-1">Její návrat k&#160;tónu, jako by nám ten pobyt spolu byl vnucen a&#160;jako bychom my byli pouhé loutky, mě zabolel; ale bolelo mě v&#160;našem styku vlastně všechno. Ať už se mnou mluvila jakýmkoli tónem, žádnému jsem nemohl přikládat víru ani na něm zakládat naději&#160;– a&#160;přesto jsem proti vší víře i&#160;proti vší naději ve své lásce setrvával. Proč to opakovat tisíckrát? Tak tomu bylo vždycky.</p>
			<p class="MLP_text ParaOverride-1">Zazvonil jsem, aby přinesli čaj, a&#160;číšník, který se znovu objevil se svou kouzelnou nití, přinesl kus po kuse nějakých padesát pomůcek k&#160;tomuto občerstvení, ale po čaji pořád ani památky. Čajový podnos, šálky, talířky, talíře, nože a&#160;vidličky (včetně příboru k&#160;dranžírování), lžíce (různé), slánky, skromný piškotový koláček, uvězněný se svrchovanou ostražitostí pod silným železným poklopem, Mojžíše v&#160;rákosí, znázorněného změklým ždibíčkem másla v&#160;hromadě petržele, bledý bochník s&#160;napudrovaným temenem, dva zkušební otisky mřížek z&#160;kuchyňského krbu na trojhranných skrojcích chleba a&#160;nakonec bachratou konvici pro celou rodinu; s&#160;tou se číšník přivrávoral do pokoje s&#160;výrazem vyjadřujícím tíhu břemene a&#160;utrpení. Po delší nepřítomnosti v&#160;tomto stadiu pohoštění se konečně vrátil se skříňkou drahocenného vzhledu, která obsahovala větvičky. Ty jsem vyloužil v&#160;horké vodě, a&#160;tak jsem z&#160;celého toho souboru náčiní a&#160;pomůcek vydobyl šálek bůhvíčeho pro Estellu.</p>
			<p class="MLP_text ParaOverride-1">Když jsem zaplatil účet a&#160;pamatoval na číšníka a&#160;nezapomněl na podomka a&#160;odškodnil pokojskou&#160;– slovem, když jsem celý dům uplatil, až jsem všude rozsel opovržení a&#160;nevoli, a&#160;velmi ulehčil Estellině peněžence&#160;–, nasedli jsme do objednaného poštovního kočáru a&#160;odjeli. Jakmile jsme zabočili na Cheapside a&#160;rachotili dál Newgatskou třídou vzhůru, brzy jsme se octli pod zdmi, za něž jsem se tak styděl.</p>
			<p class="MLP_text ParaOverride-1">„Co je to za budovu?“ zeptala se mne Estella.</p>
			<p class="MLP_text ParaOverride-1">Zprvu jsem bláhově předstíral, že ji hned nepoznávám, a&#160;potom jsem to Estelle řekl. Když ji obhlédla a&#160;zatáhla hlavu zase zpátky a&#160;zašeptala: „Bídníci!“, ani za nic na světě bych se nebyl přiznal, že jsem tam byl na návštěvě.</p>
			<p class="MLP_text ParaOverride-1">„Pan Jaggers,“ řekl jsem, jaksi abych to uhlazeně převalil na bedra někoho jiného, „má pověst, že se v&#160;tajích toho strašlivého místa vyzná víc než kdokoli jiný v&#160;Londýně.“</p>
			<p class="MLP_text ParaOverride-1">„Myslím, že se vyzná víc než kdo jiný v&#160;tajích každého místa,“ prohodila Estella přitlumeně.</p>
			<p class="MLP_text ParaOverride-1">„Byla jste ho myslím zvyklá vídat často, ne?“</p>
			<p class="MLP_text ParaOverride-1">„Byla jsem ho zvyklá vídat v&#160;nepravidelných přestávkách hned od první chvíle, kam mi paměť sahá. Ale neznám ho dnes o&#160;nic líp, než jsem ho znala, když jsem ještě ani neuměla zřetelně mluvit. Jaké s&#160;ním máte zkušenosti vy? Děláte s&#160;ním nějaké pokroky?“</p>
			<p class="MLP_text ParaOverride-1">„Jakmile jsem si jednou zvykl na jeho nedůvěřivé chování,“ odpověděl jsem, „vycházel jsem s&#160;ním velice dobře.“</p>
			<p class="MLP_text ParaOverride-1">„Spřátelili jste se důvěrně?“</p>
			<p class="MLP_text ParaOverride-1">„Obědval jsem s&#160;ním u&#160;něho doma.“</p>
			<p class="MLP_text ParaOverride-1">„Představuji si,“ řekla Estella a&#160;přikrčila se, „že to musí být divná domácnost.“</p>
			<p class="MLP_text ParaOverride-1">„Je to divná domácnost.“</p>
			<p class="MLP_text ParaOverride-1">I&#160;s ní bych se býval opatrně chránil mluvit o&#160;svém poručníkovi tuze otevřeně, ale přesto bych byl v&#160;hovoru o&#160;tom námětu zašel tak daleko, že bych jí byl vylíčil oběd v&#160;Gerrard Street, kdybychom právě nebyli vjeli do nenadálé záře plynových lamp. Pokud trvala, zdálo se mi, že všechna jen plane a&#160;dýchá oním nevysvětlitelným pocitem, který jsem zažil už předtím, a&#160;když jsme z&#160;ní vyjeli, byl jsem na kratičkou chvíli tak silně oslněný, jako kdybych býval projel mezi blesky.</p>
			<p class="MLP_text ParaOverride-1">Tak jsme tedy načali řeč z&#160;jiného konce a&#160;hovořili jsme hlavně o&#160;cestě, kudy jsme projížděli, a&#160;o&#160;tom, které čtvrti Londýna leží na té straně a&#160;které na oné. To velké město pro ni bylo takřka novinkou, jak mi řekla, protože se nikdy nevzdálila z&#160;nejbližšího okolí slečny Havishamové, dokud nejela do Francie, a&#160;tenkrát cestou tam i&#160;zpátky Londýnem jenom projížděla. Zeptal jsem se jí, má-li ji můj poručník za jejího pobytu zde nějak na starosti. Na to odpověděla s&#160;důrazem: „Bůh chraň!“ a&#160;víc nic.</p>
			<p class="MLP_text ParaOverride-1">Bylo nemožné, aby mé pozornosti ušlo, že jí záleží na tom, aby mě upoutala, a&#160;že se snaží být podmanivě roztomilá; a&#160;byla by si mě podmanila, i&#160;kdyby ten úkol byl vyžadoval nějakou námahu. Ale nebyl jsem z&#160;toho o&#160;nic šťastnější, neboť i&#160;kdyby nebyla nasadila onen tón, že o&#160;našem konání rozhodují jiní, přesto bych byl cítil, že má mé srdce v&#160;dlani, protože si tak prostě svévolně zamanula, a&#160;nikoli proto, že by u&#160;ní snad probudilo nějaký soucit, kdyby je rozdrtila a&#160;odhodila.</p>
			<p class="MLP_text ParaOverride-1">Když jsme projížděli Hammersmithem, ukázal jsem jí, kde bydlí pan Matyáš Pocket, a&#160;dodal jsem, že to není od Richmondu daleko a&#160;že ji doufám někdy uvidím.</p>
			<p class="MLP_text ParaOverride-1">„Jistěže, máte mě navštívit; máte přijet, kdy myslíte, že se to hodí; já se mám v&#160;rodině o&#160;vás zmínit; ostatně zmínka o&#160;vás už padla.“</p>
			<p class="MLP_text ParaOverride-1">Zeptal jsem se, je-li to početná domácnost, kde má být členem rodiny.</p>
			<p class="MLP_text ParaOverride-1">„Ne, jsou to pouze dvě ženy, matka a&#160;dcera. Matka je dáma urči­tého společenského postavení, ale nemá nic proti tomu, aby si zvýšila příjem.“</p>
			<p class="MLP_text ParaOverride-1">„Divím se, že se slečna Havishamová může s&#160;vámi tak brzy zase rozloučit.“</p>
			<p class="MLP_text ParaOverride-1">„To patří k&#160;plánům, Pipe, které se mnou má slečna Havishamová,“ odpověděla Estella s&#160;povzdechem, jako by byla unavená. „Mám jí často psát a&#160;pravidelně ji navštěvovat a&#160;referovat jí, jak se mi vede&#160;– mně i&#160;šperkům&#160;– protože teď jsou už skorem všechny moje.“</p>
			<p class="MLP_text ParaOverride-1">Bylo to vůbec poprvé, co mě oslovila mým jménem. Učinila tak ovšem úmyslně a&#160;věděla, že to budu hýčkat jako poklad.</p>
			<p class="MLP_text ParaOverride-1">Dojeli jsme do Richmondu až příliš brzy a&#160;naším cílem tam byl dům u&#160;Parku: usedlý starý dům, kde krinolíny a&#160;pudr a&#160;mušky, vyšívané kabáty, přehrnuté punčochy, fiží a&#160;kordy kdysi slavívaly mnohý gala den. Několik věkovitých stromů před domem bylo dosud zastřiženo do tvarů stejně vyumělkovaných a&#160;nepřirozených jako ty obručové sukně, paruky a&#160;škrobené šosy, ale místa, jež jim osud určil ve velkém průvodě mrtvých, nebyla již daleko a&#160;brzy je měly zaujmout a&#160;odejít němou cestou všeho ostatního.</p>
			<p class="MLP_text ParaOverride-1">Zvonek se stařeckým hlasem&#160;– který, jak se domnívám, za svého života už často oznámil domu: „Přišla zelená krinolína, Přišel kord s&#160;diamantovým jílcem, Přišly střevíčky s&#160;rudými podpatky a&#160;modrý solitér&#160;–“ zahlaholil vážně do měsíčního svitu a&#160;třepetavě vyběhly dvě třešňově červené služky, aby Estellu uvedly do domu. Chodba brzy spolykala její zavazadla a&#160;Estella mi s&#160;úsměvem podala ruku a&#160;popřála mi dobrou noc a&#160;chodba spolkla také ji. A&#160;já stál a&#160;dál hleděl na dům a&#160;dumal, jak šťastný bych byl, kdybych tam žil vedle ní, a&#160;přitom jsem věděl, že vedle ní nikdy nejsem šťastný, nýbrž vždycky zbědovaný.</p>
			<p class="MLP_text ParaOverride-1">Nasedl jsem do kočáru, aby mě zavezl zpátky do Hammersmithu, a&#160;nastoupil-li jsem se srdcem velmi bolestivým, vystoupil jsem se srdcem ještě bolestivějším. U&#160;našich dveří jsem zastihl malou Janu Pocketovou, kterak se v&#160;doprovodu svého malého ctitele vrací z&#160;dětského večírku, a&#160;záviděl jsem jejímu malému ctiteli, přestože podléhal Flopsonové.</p>
			<p class="MLP_text ParaOverride-1">Pan Pocket nebyl doma, měl kdesi přednášku; dovedl totiž přímo skvěle přednášet o&#160;vedení domácnosti a&#160;jeho pojednání o&#160;zacházení s&#160;dětmi a&#160;služebnictvem platila za vůbec nejlepší rukověti z&#160;těchto oborů. Ale paní Pocketová doma byla, a&#160;to v&#160;situaci trochu svízelné, neboť miminko, aby po dobu neodpovědné nepřítomnosti Millersové (s příbuznými od pěší gardy) nekřičelo, dostalo na hraní jehelníček. A&#160;nyní chybělo víc jehel, než se dalo považovat za docela zdravé pro pacienta věku tak útlého, ať jich už užil zevně nebo jako tonikum vnitřně.</p>
			<p class="MLP_text ParaOverride-1">Poněvadž pan Pocket po právu slynul pověstí, že poskytuje vskutku znamenité praktické rady a&#160;má o&#160;všech věcech jasný a&#160;zdravý pojem, jakož i&#160;vysoce prozíravý úsudek, už mě při mém rozboleném srdci napadlo, že ho poprosím, smím-li se mu svěřit. Ale jak jsem tak náhodou vzhlédl a&#160;uviděl paní Pocketovou, kterak si sedí a&#160;studuje svůj šlechtický almanach, když předtím jako univerzální lék pro miminko naordinovala postýlku, pomyslel jsem si: „Hm&#160;– ne, raději ne.“</p>
		</div>
</body>
</html>