<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-26</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-26" xml:lang="cs-CZ">
		<div class="Z-kladn--textový-r-meček">
			<p id="_idParaDest-25" class="MLP_uroven2_kapitola ParaOverride-1">Kapitola dvacátá pátá</p>
			<p class="MLP_text_bez1radku ParaOverride-1">Bentley Drummle, který byl takový zarputilý mrzout, že i&#160;knihu bral do ruky, jako kdyby ho byl spisovatel nějak urazil, nebral ani novou známost s&#160;rozpoložením vlídnějším. Těžkopádný v&#160;postavě, pohybech i&#160;chápání&#160;– v&#160;neživé pleti obličeje i&#160;silném nemotorném jazyku, který jako by se mu v&#160;ústech válel, stejně jako on sám se válel po pokoji&#160;– byl líný, nafoukaný, skoupý, uzavřený a&#160;podezíravý. Pocházel z&#160;bohatých rodičů kdesi v&#160;Sommersetshiru, kteří hýčkali tuto snůšku vlastností tak dlouho, až učinili objev, že je zrovna plno­letá a&#160;tupohlavá. Takto přišel Bentley Drummle k&#160;panu Pocketovi, když vzrůstem přesahoval tohoto pána o&#160;hlavu a&#160;tupostí většinu pánů o&#160;půl tuctu hlav.</p>
			<p class="MLP_text ParaOverride-1">Startopa zkazila slabošská matka, která ho držela doma, když už měl dávno být ve škole, ale lnul k&#160;ní oddaně a&#160;bezmezně ji zbožňoval. Měl žensky jemný obličej a&#160;byl&#160;– „jak můžete vidět, třeba jste nikdy neviděl ji,“ řekl mi Herbert&#160;– „navlas podobný své matce.“ Bylo jen přirozené, že jsem se s&#160;ním spřátelil mnohem snadněji než s&#160;Drummlem a&#160;že již hned za prvních našich večerních projížděk po řece jsme on a&#160;já veslovali domů vedle sebe a&#160;bavili se hovorem z&#160;loďky do loďky, kdežto Bentley Drummle plul vzadu za námi sám pod převislými břehy a&#160;mezi sítím. Ploužíval se vždycky podél břehu jako nějaký stísněný obojživelník, i&#160;když by ho byl proud unášel kupředu rychleji; a&#160;vždycky ho v&#160;mysli vidím, jak pluje za námi tmou nebo zahrazenou tišinou, zatímco loďky nás dvou rozrážejí odlesk západu slunce nebo měsíčního světla uprostřed řeky.</p>
			<p class="MLP_text ParaOverride-1">Herbert byl mým důvěrným společníkem a&#160;přítelem. Podaroval jsem ho polovičním podílem na své loďce, což bylo příčinou jeho častých docházek do Hammersmithu, a&#160;mé vlastnictví polovičního podílu na jeho bytě mě přivádělo často do Londýna. Chodívali jsme pěšky z&#160;jednoho místa na druhé ve všechny možné hodiny denní. Dodnes mám pro tu cestu zálibu (ačkoli to již není cesta tak příjemná, jako bývala tehdy), vzniklou z&#160;vnímavosti nezkušeného mládí a&#160;naděje.</p>
			<p class="MLP_text ParaOverride-1">Když jsem byl v&#160;rodině pana Pocketa asi měsíc nebo dva, ukázali se pan a&#160;paní Kamila. Kamila byla sestra pana Pocketa. Rovněž se ukázala Georgiana, kterou jsem viděl v&#160;domě slečny Havishamové při téže příležitosti. To byla sestřenice&#160;– svobodná žena trpící špatným trávením, která svou neúprosnost nazývala zbožností a&#160;žlučovitost láskou. Tito lidé mě nenáviděli nenávistí chtivosti a&#160;zklamání. Rozumí se samo sebou, že se ke mně v&#160;mém blahobytu lísali s&#160;nejbídnější podlostí. Vůči panu Pocketovi jakožto vzrostlému dítku bez jakéhokoli ponětí, co je v&#160;jeho vlastním zájmu, jevili touž blahosklonnou shovívavost, jakou jsem je slyšel vyjadřovat již předtím. Paní Pocketovou prostě pohrdali; připouštěli však, že ta duše ubohá zakusila v&#160;životě těžké zklamání, protože to vrhalo slabý odlesk světla i&#160;na ně.</p>
			<p class="MLP_text ParaOverride-1">To bylo tedy prostředí, v&#160;němž jsem se usadil a&#160;kde jsem se věnoval svému vzdělávání. Brzy jsem si osvojil nákladné návyky a&#160;začal jsem utrácet takové sumy peněz, jaké bych byl ještě před několika krátkými měsíci považoval téměř za pohádkové; ale ať v&#160;dobrém či zlém, držel jsem se svých knih. V&#160;tom nebyla jiná zásluha než to, že jsem měl dost zdravého rozumu, abych vycítil své nedostatky. Při panu Pocketovi a&#160;Herbertovi jsem pokračoval rychle&#160;– a&#160;s&#160;jedním nebo s&#160;druhým ustavičně po boku, aby mě postrčili kupředu, pokud jsem potřeboval, a&#160;odstraňovali mi z&#160;cesty překážky, byl bych musel být věru stejně velký hňup jako Drummle, kdybych byl dokázal méně.</p>
			<p class="MLP_text ParaOverride-1">S&#160;panem Wemmickem jsem se neviděl již kolik týdnů, když mě napadlo, abych mu napsal dopis a&#160;navrhl mu, že v&#160;určitý večer s&#160;ním půjdu k&#160;němu domů. Odpověděl mi, že mu to způsobí velké potěšení a&#160;že mě bude v&#160;šest hodin očekávat v&#160;písárně. Tam jsem tedy šel a&#160;tam jsem ho také zastihl, jak si s&#160;úderem šesté hodiny spouští klíč od nedobytné pokladny pod kabát na záda.</p>
			<p class="MLP_text ParaOverride-1">„Zamýšlel jste jít do Walworthu pěšky?“ zeptal se.</p>
			<p class="MLP_text ParaOverride-1">„Jistěže,“ přisvědčil jsem, „je-li to ovšem vhod vám.“</p>
			<p class="MLP_text ParaOverride-1">„Náramně vhod,“ zněla Wemmickova odpověď, „protože jsem měl celý den nohy pod stolem a&#160;docela rád si je protáhnu. A&#160;teď vám povím, pane Pipe, co jsem pro nás sehnal k&#160;večeři. Máme dušené hovězí&#160;– to je připravené podomácku,&#160; a&#160;studené pečené kuře&#160;– to je z veřejné jídelny. Myslím, že bude měkoučké, protože majitel jídelny byl při několika našich nedávných případech porotcem a&#160;my s&#160;ním zacházeli shovívavě. Připomněl jsem mu to, když jsem to kuře kupoval, a&#160;povídám mu: ‚Vyberte nám něco pěkného, krajane, protože kdybychom si byli zamanuli držet vás na lavici porotců ještě o&#160;pár dní déle, tak jsme to mohli udělat.‘ Povídá on na to: ‚Dovolte, abych vám nejlepší kuře, co mám na krámě, věnoval darem.‘ To se ví, že jsem mu to dovolil. Do jisté míry je to ostatně majetek, a&#160;to mobilní. Doufám, že vám letitý dědoušek nebude vadit?“</p>
			<p class="MLP_text ParaOverride-1">Vskutku jsem myslel, že dosud mluví o&#160;kuřeti, dokud nedodal: „Protože mám doma letitého dědouška.“ Na to jsem odpověděl, jak vyžadovala zdvořilost.</p>
			<p class="MLP_text ParaOverride-1">„Tak vy jste ještě pořád neobědval u&#160;pana Jaggerse?“ pokračoval za chůze.</p>
			<p class="MLP_text ParaOverride-1">„Ještě ne.“</p>
			<p class="MLP_text ParaOverride-1">„Řekl mi to dnes odpoledne, když slyšel, že přijdete ke mně. Čekám, že zítra dostanete pozvání. Chystá se pozvat také vaše kamarády. Jsou tři, že?“</p>
			<p class="MLP_text ParaOverride-1">Ačkoli nebylo mým zvykem počítat Drummla ke svým důvěrným společníkům, odpověděl jsem: „Ano.“</p>
			<p class="MLP_text ParaOverride-1">„Nu, chystá se pozvat celou vaši bandu,“ – to slovo mi neznělo zrovna nejlichotivěji, „a ať vám podá, co chce, podá vám něco dobrého. Netěšte se na pestrost, ale výtečnou jakost dostanete. A&#160;v&#160;jeho domě je ještě jiná divná věc,“ pokračoval po krátké přestávce Wemmick, jako by ta poznámka následovala po známé zmínce o&#160;hospodyni, „jaktěživo nedovolí jediné dveře ani okno zastrčit na noc na závoru.“</p>
			<p class="MLP_text ParaOverride-1">„A&#160;to ho nikdo nevykrade?“</p>
			<p class="MLP_text ParaOverride-1">„To je ono!“ opáčil Wemmick. „Říká a&#160;vyhlašuje veřejně: ‚Chci vidět člověka, který okrade <span class="MLP_znak_kurziva_11b">mne!</span>‘ Pane na nebi, já ho přece neslyšel jednou, ale nejmíň stokrát, jak říká kovaným bytařům v&#160;naší přední písárně: ‚Víte, kde bydlím&#160;– nu, a&#160;jaktěživo nezastrčím jediný rýgl&#160;–, pročpak si jednou odborně nedošlápnete taky na mne? No tak, nedáte se zlákat?‘ A&#160;ani jediný ten šibeničník, pane, nenašel dost smělosti, aby to zkusil, ani pro čest, ani pro peníze.“</p>
			<p class="MLP_text ParaOverride-1">„To z&#160;něho mají takovou hrůzu?“ zeptal jsem se. </p>
			<p class="MLP_text ParaOverride-1">„Hrůzu?“ opakoval Wemmick. „To si myslím, že z&#160;něho mají hrůzu. Ale ne že by nebyl mazaný, i&#160;když je tak provokuje. Žádné stříbro, pane. Kdejaká lžička, samá alpaka.“</p>
			<p class="MLP_text ParaOverride-1">„To by si tedy moc nevzali,“ prohodil jsem, „i kdyby&#160;–“</p>
			<p class="MLP_text ParaOverride-1">„Chm! Ale moc by si vzal on,“ skočil mi Wemmick do řeči, „a oni to dobře vědí. Vzal by si jejich život a&#160;život stovky takových. Vzal by si všechno, co by mohl dostat. A&#160;je nemožné říci, co by nemohl dostat, když si to vezme do hlavy.“</p>
			<p class="MLP_text ParaOverride-1">Začal jsem se oddávat úvahám o&#160;velikosti svého poručníka, ale vtom Wemmick podotkl:</p>
			<p class="MLP_text ParaOverride-1">„A&#160;že doma nemá žádné stříbro, víte, to je jenom ta jeho přirozeně hluboká letora. Řeka má svou přirozenou hloubku a&#160;on má svou přirozenou hloubku. Podívejte se na jeho řetízek u&#160;hodinek. Ten je ovšem pravý.“</p>
			<p class="MLP_text ParaOverride-1">„Je velice masívní,“ řekl jsem.</p>
			<p class="MLP_text ParaOverride-1">„Masívní?“ opakoval Wemmick. „To si myslím. A&#160;jeho hodinky jsou zlaté repetýrky a&#160;mají bratru cenu sto liber, ani o&#160;penci míň. V&#160;tomhle městě, pane Pipe, je na sedm set zlodějů, co o&#160;těch hodinkách vědí všecičko do nejmenších podrobností&#160;– a&#160;není mezi nimi jediného muže, ženy ani dítěte, aby nepoznali i&#160;nejmenší článeček toho řetízku a&#160;aby ho nepustili z&#160;ruky, jako by byl do běla rozžhavený, kdyby se dali svést, aby se ho dotkli!“</p>
			<p class="MLP_text ParaOverride-1">Zpočátku podobným hovorem a&#160;později rozmluvou rázu poněkud všeobecnějšího jsme si s&#160;panem Wemmickem krátili čas i&#160;cestu, až mi dal na srozuměnou, že jsme dorazili na území Walworthu.</p>
			<p class="MLP_text ParaOverride-1">Ukázalo se, že to je spleť černých uliček, příkopů a&#160;drobných zahrádek a&#160;že skýtá dojem celkem nudného ústraní. Wemmickův dům byla dřevěná chaloupka uprostřed záhonků jako dlaň a&#160;štít měla vyřezávaný a&#160;omalovaný jako baterie s&#160;rozestavenými děly.</p>
			<p class="MLP_text ParaOverride-1">„Moje vlastní dílo,“ ohlásil Wemmick. „Vypadá pěkně?</p>
			<p class="MLP_text ParaOverride-1">Nadšeně jsem mu to pochválil. Myslím, že to byl nejmenší domeček, jaký jsem v&#160;životě viděl, s&#160;nejroztodivnějšími gotickými okny (převážnou většinou jen maskovanými) a&#160;s&#160;gotickými dvířky skorem tuze malými, aby se jimi dalo vejít.</p>
			<p class="MLP_text ParaOverride-1">„Vidíte, to je opravdová vlajková žerď,“ vykládal Wemmick, „a každou neděli na ní vztyčím opravdovou vlajku. Pak se podívejte tuhle. Když přejdu ten most, tak potom ho zdvihnu&#160;– takhle&#160;– a&#160;odříznu spojení.“</p>
			<p class="MLP_text ParaOverride-1">Most byla fošna a&#160;ta přetínala propast asi čtyři stopy širokou a&#160;dvě hlubokou. Byl však velmi milý pohled na to, s&#160;jakou pýchou most zdvíhal a&#160;upevňoval a&#160;jak se při té práci usmíval zálibně, a&#160;nikoli pouze mechanicky.</p>
			<p class="MLP_text ParaOverride-1">„Každý večer v&#160;devět hodin greenwichského času,“ vysvětloval Wemmick, „vypálí dělo ránu. Tady je, vidíte? A&#160;až ten kanón uslyšíte bouchnout, řeknete myslím, že to je pašák.“</p>
			<p class="MLP_text ParaOverride-1">Zmíněný hrubý kus měl stanoviště v&#160;samostatné pevnůstce, sestavené z&#160;laťového mřížoví. Před nečasem ho chránila důmyslně sestrojená stříška z&#160;dehtované plachtoviny v&#160;podobě deštníku.</p>
			<p class="MLP_text ParaOverride-1">„Vzadu potom,“ pokračoval Wemmick, „ne na očích, aby to nekazilo představu opevnění&#160;– protože je mou zásadou, když máte nějakou představu, tak ji uskutečnit a&#160;soustavně se jí držet&#160;– nevím, je-li to také váš názor&#160;–“ </p>
			<p class="MLP_text ParaOverride-1">Přikývl jsem, že rozhodně.</p>
			<p class="MLP_text ParaOverride-1">„– tedy vzadu mám čuníka a&#160;drůbež a&#160;králíky; pak jsem si, vidíte, stloukl vlastní skleníček a&#160;pěstuju okurky&#160;– a&#160;sám u&#160;večeře posoudíte, jaký dovedu vypěstovat salát. A&#160;tak, pane,“ řekl Wemmick opět s&#160;úsměvem, ale zároveň i&#160;vážně, a&#160;pokyvoval přitom hlavou, „umíte-li si tohle hnízdečko představit ve stavu obležení, pak pokud jde o&#160;proviant, vydrželo by setzatrapeně dlouho.“</p>
			<p class="MLP_text ParaOverride-1">Potom mě vedl k&#160;besídce asi patnáct kroků vzdálené, k&#160;níž se však šlo pěšinkou tak důmyslně kroucenou, že trvalo nemálo dlouho, než se tam člověk dostal, a&#160;v&#160;tom zákoutí už stály připraveny naše sklenice. Punč pro nás se chladil v&#160;ozdobném jezírku, na jehož samém kraji besídka stála. Tato vodní ploška (uprostřed s&#160;ostrůvkem, který mohl dobře být tím salátem k&#160;večeři) byla kruhového tvaru a&#160;Wemmick si v&#160;ní sestrojil vodotrysk, který stříkal, uvedli-li jste v&#160;chod malinký mlýnek a&#160;vytáhli z&#160;trubičky zátku proudem tak mocným, že to člověku zmáčelo celý hřbet ruky.</p>
			<p class="MLP_text ParaOverride-1">„Jsem sám svůj strojník, svůj truhlář, svůj klempíř, svůj zahradník a&#160;vůbec sám svůj všeuměl,“ pravil Wemmick v&#160;odpověď na mou chválu. „Je to věru dobrá věc, to se ví. Smetá to ty newgateské pavučiny a&#160;Dědovi to dělá radost. Neměl byste nic proti tomu, kdybych vás Dědovi představil hned, že ne? Nevadilo by vám to?“</p>
			<p class="MLP_text ParaOverride-1">Projevil jsem ochotu, kterou jsem vskutku cítil, a&#160;vešli jsme do Hradu. Tam jsme zastihli stařičkého muže ve flanelovém kabátě, čistého, veselého, příjemného, ale skorem úplně hluchého, kterak sedí u&#160;ohně.</p>
			<p class="MLP_text ParaOverride-1">„Tak co, dědoušku,“ zvolal Wemmick a&#160;potřásl si s&#160;ním srdečně a&#160;čtverácky rukou, „jak se máme?“</p>
			<p class="MLP_text ParaOverride-1">„Dobře, Jene, dobře!“ odpověděl stařec.</p>
			<p class="MLP_text ParaOverride-1">„Tady je pan Pip, dědoušku,“ pravil Wemmick, „a rád bych, abyste mohl jeho jméno slyšet. Přikyvujte mu, pane Pipe; to má rád. Přikyvujte mu, prosím vás, tak často, jako mrkáte!“</p>
			<p class="MLP_text ParaOverride-1">„Pěkné bydlo, tuhle synovo, pane,“ křičel stařec a&#160;zatím jsem přikyvoval tak silně, jak jsem jen mohl. „Je to roztomilý koutek, pane. Tuhle zahrádku a&#160;tyhle krásné pevnostní stavby, to by si měl národ všecinko uchovat pohromadě lidu pro radost, až jednou tuhle syna nebude.“</p>
			<p class="MLP_text ParaOverride-1">„Jste na to pyšný, Dědo, až jste k&#160;smíchu, viďte?“ prohlásil Wemmick a&#160;se svou prkennou tváří vskutku zjihlou hleděl na starce. „Tumáte přece přikývnutí!“ a&#160;mocně kývl hlavou. „A&#160;tumáte ještě jedno!“ a&#160;přikývl mu ještě mocněji. „To se vám líbí, viďte? Jestli nejste unavený, pane Pipe&#160;– ačkoli vím, že pro cizí to je únava&#160;–, podaroval byste mu ještě jedno? Nedovedete si představit, jakou mu to udělá radost.“</p>
			<p class="MLP_text ParaOverride-1">Podaroval jsem mu jich tedy ještě několik a&#160;stařec byl ve skvělé náladě. Odešli jsme od něho, když se sbíral, aby šel nasypat drůbeži, a&#160;usadili jsme se v&#160;altánku k&#160;punči; tam si Wemmick zapálil dýmku a&#160;při ní mi vyprávěl, že mu trvalo hezkých pár let, než přivedl usedlost k&#160;nynějšímu vrcholu dokonalosti.</p>
			<p class="MLP_text ParaOverride-1">„Je to vaše vlastnictví, pane Wemmicku?“</p>
			<p class="MLP_text ParaOverride-1">„Ano, ano,“ přisvědčil Wemmick. „Nabyl jsem ho kousek po kousku. Je to svobodný majetek, panečku!“</p>
			<p class="MLP_text ParaOverride-1">„Opravdu? Doufám, že pan Jaggers to obdivuje, že?“</p>
			<p class="MLP_text ParaOverride-1">„Jakživ to neviděl,“ odpověděl Wemmick. „Jakživ o&#160;tom neslyšel. Jakživ neviděl dědouška. Jakživ o&#160;něm neslyšel. Ne&#160;– písárna je jedna věc a&#160;soukromý život je jiná. Jakmile vkročím do písárny, nechám Hrad za sebou, a&#160;jakmile vejdu do Hradu, nechám za sebou písárnu. Není-li vám to nepříjemné, zavážete si mě, budete-li si počínat stejně. Nepřeju si, aby se to přetřásalo u&#160;firmy.“</p>
			<p class="MLP_text ParaOverride-1">Samozřejmě jsem cítil, že je otázkou mé poctivosti vůči němu, abych jeho žádosti vyhověl. Poněvadž punč byl velmi chutný, seděli jsme při něm a&#160;popíjeli a&#160;povídali, až bylo skorem devět hodin. „Brzo bude čas pálit,“ připomněl tu chvíli Wemmick a&#160;odložil dýmku. „To je Dědovo největší potěšení.“</p>
			<p class="MLP_text ParaOverride-1">Vrátili jsme se zase do Hradu a&#160;tam jsme zastihli Dědu, jak se s&#160;dychtivýma očima věnuje rozpalování pohrabáče jakožto předběžné přípravě k&#160;výkonu onoho slavného každovečerního obřadu. Wemmick čekal s&#160;hodinkami v&#160;ruce, až nadešel okamžik, aby si od něho vzal rozžhavený pohrabáč a&#160;odebral se k&#160;baterii. Popadl jej a&#160;vyšel a&#160;zakrátko vypálil „pašák“ takovou ránu, až se křehká klícka hrádku otřásla, div se nerozpadla na kusy, a&#160;kdekterý šálek a&#160;sklenička uvnitř zazvonily. Vzápětí Děda&#160;– kterého by to bylo myslím vyhodilo z&#160;lenošky, kdyby se nebyl pevně držel opěradel&#160;– vykřikl jásavě: „Vystřelil! Já ho slyšel!“ a&#160;já na starého pána kýval tak prudce, že to věru není obrazné rčení, tvrdím-li, že jsem ho přitom už ani neviděl.</p>
			<p class="MLP_text ParaOverride-1">Čas mezi výstřelem a&#160;večeří věnoval Wemmick tomu, aby mi ukázal svou sbírku kuriozit. Byly to předměty povahy většinou zločinné; patřilo k&#160;nim pero, s&#160;nímž byl spáchán proslulý padělek, dvě tři význačné břitvy, pár kadeří a&#160;několik rukopisných doznání napsaných po odsouzení&#160;– kterým pan Wemmick přikládal obzvláštní cenu, že byly, abych použil jeho vlastních slov, „do jednoho samá lež prosím!“ Tyto věci ležely ladně roztroušeny mezi drobnůstkami z&#160;porcelánu a&#160;skla, rozličnými úhlednými tretami, vyrobenými majitelem toho muzea, a&#160;několika cpátky na tabák, vyřezanými Dědou. Výstavka všech těch věcí byla v&#160;oné komnatě Hradu, do níž mě pan Wemmick uvedl nejdříve a&#160;která sloužila nejenom za společný obývací pokoj, ale i&#160;za kuchyň, mohl-li jsem tak soudit z&#160;kastrolu na patce v&#160;krbu a&#160;z&#160;mosazné hrabičky nad ohništěm, určené k&#160;zavěšení vidlice na rožnění.</p>
			<p class="MLP_text ParaOverride-1">Přisluhovalo hezounké děvčátko, které mezi dnem pečovalo o&#160;Dědu. Když prostřelo stůl k&#160;večeři, spustil Wemmick padací most, aby jí poskytl možnost odejít, a&#160;děvčátko se na noc vzdálilo. Večeře byla znamenitá&#160;– a&#160;třebaže Hrad značně trpěl houbou, a&#160;to do té míry, že byla cítit jako plesnivé ořechy, a&#160;třebaže pašík mohl být o&#160;kus dál, byl jsem s&#160;celým pohoštěním upřímně spokojený. Nebylo ani žádné závady na malé ložničce ve věži krom toho, že mezi mnou a&#160;vlajkovou žerdí byl tak slaboučký strop, že když jsem se v&#160;posteli položil na záda, připadalo mi, jako bych měl tu tyč celou noc balancovat na čele.</p>
			<p class="MLP_text ParaOverride-1">Wemmick vstal ráno časně a&#160;obávám se, že jsem ho slyšel čistit moje boty. Potom se pustil do zahradničení a&#160;ze svého gotického okénka jsem ho viděl, jak naoko nechává pracovat Dědu a&#160;nesmírně oddaně mu přikyvuje. Naše snídaně byla stejně dobrá jako večeře a&#160;přesně v&#160;půl deváté jsme se vydali na cestu do Malé Britské. S&#160;každým krokem, který jsme učinili, byl Wemmick ponenáhlu stále sušší a&#160;dřevěnější a&#160;ústa se mu opět sevřela ve štěrbinu poštovní schránky. Když jsme konečně došli na místo jeho působení a&#160;on zpod límce u&#160;kabátu vytáhl svůj klíč, vypadal, že si je tak málo vědom svého panství ve Walworthu, jako by Hrad i&#160;padací most i&#160;besídka a&#160;jezírko a&#160;vodotrysk i&#160;dědoušek byli s&#160;posledním zahřměním „pašáka“ vyletěli do povětří.</p>
		</div>
</body>
</html>