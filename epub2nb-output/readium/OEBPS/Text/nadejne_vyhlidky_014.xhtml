<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">Kapitola desátá</p>
			<p class="MLP_text_bez1radku ParaOverride-1">Druhého třetího dne nato mi ráno zároveň s&#160;probuzením svitla šťastná myšlenka, že nejlepší krok, jaký mohu učinit k&#160;tomu, abych se pozvedl k&#160;neobyčejnosti, bude dostat z&#160;Biddy všechno, co ví sama. Ve shodě s&#160;tímto skvělým nápadem jsem oznámil Biddy, když jsem téhož večera přišel k&#160;pratetě pana Wopsla, že mám obzvláštní důvod, abych si přál v&#160;životě vyniknout, a&#160;že bych jí byl nesmírně vděčný, kdyby se o&#160;všechnu svou učenost mohla podělit se mnou. Biddy, která byla nejúčinlivější děvče pod sluncem, ihned prohlásila, že to udělá, a&#160;v&#160;pěti minutách také začala svůj slib plnit.</p>
			<p class="MLP_text ParaOverride-1">Vyučovací program neboli běh, zavedený páně Wopslovou pratetou, lze rozložit v&#160;následující osnovu. Žáci chroupali jablka a&#160;strkali si navzájem za krk slámu, dokud prateta pana Wopsla nenabrala dost sil, aby se rozkolíbala a&#160;švihla mezi ně březovou metlou, ať trefí toho nebo toho. Žáci přijali tento výpad s&#160;všemožnými známkami posměchu a&#160;potom se sesedli do řady a&#160;s&#160;bzučivým šepotem si podávali z&#160;ruky do ruky rozdrchanou knihu. V&#160;knize byla abeceda, nějaké ty počty a&#160;tabulky a&#160;trocha pravopisu&#160;– totiž po pravdě řečeno, kdysi to tam bývalo. Jakmile začal tento svazek kolovat, upadla prateta pana Wopsla do hlubokého bezvědomí, jež mělo původ buď ve spavosti, nebo v&#160;revmatickém ochromení. Tu žáci mezi sebou uspořádali konkurenční zkoušku na téma „Boty“ čili hromadnou soutěž za účelem zjištění, kdo komu dokáže nejtvrději přišlápnout palec u&#160;nohy. Toto mentální cvičení trvalo, dokud je nerozehnala Biddy a&#160;nerozdala mezi ně tři zmrzačené bible (orvané, jako by je někdo nedovedně upižlal od tlustého konce jakéhosi špalku), tištěné, nejmírněji řečeno, nečitelněji než kterákoli literární kuriozita, jaká mi od té doby přišla do ruky, celé potřísněné rezavými skvrnami a&#160;obsahující mezi listy rozličné rozmačkané exempláře z&#160;říše hmyzu. Tuto část kurzu obyčejně zpestřilo několik soubojů mezi Biddy a&#160;jednotlivými vzpurnými studiosy. Když zápolení skončilo, udala Biddy číslo stránky a&#160;potom jsme četli nahlas, co jsme uměli&#160;– nebo co jsme neuměli&#160;– všichni vespolek v&#160;strašlivém řevu, přičemž Biddy vysokým, pronikavým, jednotvárným hlasem předříkávala a&#160;nikdo z&#160;nás neměl nejmenší ponětí o&#160;tom ani zbla úcty k&#160;tomu, o&#160;čem jsme četli. Když tento hrozný kravál trval jistou dobu, automaticky probudil pratetu pana Wopsla, která se potom doškobrtala nazdařbůh k&#160;některému chlapci a&#160;vykrákala ho za uši. Tím se rozumělo, že kurz pro ten večer končí, a&#160;my se s&#160;pokřikem intelektuálního vítězství vyhrnuli na čerstvý vzduch. Sluší se poznamenat, že se žádnému žákovi nebránilo, aby se zabavoval tabulkou nebo dokonce inkoustem (byl-li kdy nějaký po ruce), že však v&#160;zimním období nebylo snadné se tomuto studijnímu oboru věnovat, poněvadž hokynářský krámek, v&#160;němž se vyučování konalo&#160;– a&#160;který byl pro pratetu pana Wopsla i&#160;obývacím pokojem a&#160;ložnicí&#160;–, měl pouze chabé osvětlení, neboť je obstarávala jediná uplakaná lojová svíčka, k&#160;níž ještě chyběl kratiknot.</p>
			<p class="MLP_text ParaOverride-1">Připadalo mi zjevné, že za takových okolností bude trvat hezky dlouho, než člověk dosáhne neobyčejnosti; ale přesto jsem se rozhodl, že to zkusím, a&#160;ještě téhož večera se Biddy ujala povinností podle naší soukromé úmluvy tím, že mi udělila rozličná poučení ze svého ceníčku zboží pod záhlavím surový cukr a&#160;že mi půjčila, abych si je doma obkreslil, velké staroanglické D, které si sama omalovala z&#160;hlavičky jakýchsi novin a&#160;o&#160;němž jsem se domníval, než mi prozradila, co to vlastně je, že to je předloha pro ozdobnou přezku.</p>
			<p class="MLP_text ParaOverride-1">Rozumí se, že ve vesnici byla hospoda, a&#160;rozumí se, že Joe si tam občas chodil vykouřit dýmku. Sestra mi přísně nakázala, abych se toho večera cestou ze školy pro něj stavil a&#160;přivedl ho od Tří veselých bárkařů domů, jinak že se mnou bude zle. Ke Třem veselým bárkařům jsem proto také zaměřil kroky.</p>
			<p class="MLP_text ParaOverride-1">U&#160;Veselých bárkařů byl šenk a&#160;v&#160;něm na zdi vedle dveří několik znepokojivě dlouhých, křídou psaných účtů, o&#160;nichž jsem měl dojem, že se vůbec nesplácejí. Byly tam odjakživa, co mi paměť stačila, a&#160;rostly rychleji než já. Ale v&#160;našem kraji bylo křídy spousta, a&#160;lidé možná nechtěli zanedbat žádnou příležitost, jak jí platně využít.</p>
			<p class="MLP_text ParaOverride-1">Poněvadž byla sobota večer, zastihl jsem šenkýře, jak si právě poněkud chmurně ty součty prohlíží, ale protože jsem měl co dělat s&#160;Joem a&#160;ne s&#160;ním, popřál jsem mu prostě dobrý večer a&#160;popošel jsem rovnou do lokálu na konci chodby, kde plápolal velký kuchyňský oheň a&#160;kde si Joe kouřil svou dýmku ve společnosti pana Wopsla a&#160;nějakého cizince. Joe mě přivítal jako obvykle: „Hoho, Pipe, chlapče zlatá!“ a&#160;jen to řekl, otočil cizinec hlavu a&#160;podíval se na mne.</p>
			<p class="MLP_text ParaOverride-1">Byl to muž záhadného vzezření a&#160;nikdy předtím jsem ho ještě neviděl. Hlavu měl nakloněnou úplně ke straně a&#160;jedno oko přimhouřené, jako kdyby na něco mířil neviditelnou ručnicí. V&#160;ústech měl dýmku a&#160;tu nyní vyndal, a&#160;když zvolna vyfoukl všechen kouř stranou a&#160;celou tu dobu se na mne upřeně díval, kývl hlavou. Kývl jsem tedy také a&#160;on kývl hlavou znovu a&#160;udělal mi vedle sebe na lavici místo, abych si tam mohl sednout.</p>
			<p class="MLP_text ParaOverride-1">Byl jsem však zvyklý sedět vedle Joea, kdykoli jsem vkročil do této veřejné místnosti, a&#160;proto jsem řekl: „Ne, děkuju vám, pane,“ a&#160;vmáčkl jsem se do mezery, kterou pro mne na protější lavici udělal Joe. Jen jsem se usadil, neznámý se podíval nejdřív na Joea, a&#160;když viděl, že jeho pozornost poutá něco jiného, opět na mne kývl a&#160;potom si mnul nohu&#160;– velmi podivným způsobem, jak mi to připadlo.</p>
			<p class="MLP_text ParaOverride-1">„Povídal jste,“ promluvil cizinec a&#160;obrátil se k&#160;Joeovi, „že jste kovář.“</p>
			<p class="MLP_text ParaOverride-1">„Ano. To jsem taky řekl,“ přisvědčil Joe.</p>
			<p class="MLP_text ParaOverride-1">„Co budete pít, pane&#160;–? Mimochodem, neřekl jste mi své jméno.“</p>
			<p class="MLP_text ParaOverride-1">Joe mu je tedy řekl teď a&#160;neznámý ho tak oslovil.</p>
			<p class="MLP_text ParaOverride-1">„Co budete pít, pane Gargery? Na můj řád? Tak něco navrch?“</p>
			<p class="MLP_text ParaOverride-1">„Hm,“ odpověděl Joe, „abych vám řek spravedlivě, nemám zrovna ve zvyku pít na řád koho jiného než na svůj.“ </p>
			<p class="MLP_text ParaOverride-1">„Ve zvyku? To ne,“ odpověděl neznámý, „ale jednou za čas, zvlášť když je sobota večer! No tak! Ven s&#160;tím, pane Gargery, řekněte co!“</p>
			<p class="MLP_text ParaOverride-1">„Nerad bych kazil posezení,“ povolil zdráhavě Joe. „Teda rum.“</p>
			<p class="MLP_text ParaOverride-1">„Rum,“ opakoval neznámý. „A&#160;projeví taky druhý pán laskavě své přání?“</p>
			<p class="MLP_text ParaOverride-1">„Rum,“ odpověděl pan Wopsle.</p>
			<p class="MLP_text ParaOverride-1">„Třikrát rum!“ zavolal neznámý na adresu šenkýře. „Rundu rumu!“</p>
			<p class="MLP_text ParaOverride-1">„Tady tenhle pán,“ poznamenal Joe, aby představil pana Wopsla, „to je pán, kterýho byste si jistě rád poslech, jak umí předříkávat. Náš kostelník.“</p>
			<p class="MLP_text ParaOverride-1">„Aha!“ vyhrkl neznámý spěšně a&#160;zamžoural po mně očima. „To z&#160;toho opuštěného kostela až tam vzadu v&#160;bažinách, s&#160;těmi hroby okolo?“</p>
			<p class="MLP_text ParaOverride-1">„Tak jest,“ přitakal Joe.</p>
			<p class="MLP_text ParaOverride-1">Neznámý si nad dýmkou jaksi spokojeně zachrul a&#160;zvedl nohy na lavici, kterou měl sám pro sebe. Na hlavě měl plihý cestovní klobouk se širokou střechou a&#160;pod ním šátek, uvázaný na hlavě na způsob čepice, takže mu vůbec nebylo vidět vlasy. Jak tak hleděl do ohně, zdálo se mi, že se mu tváří mihl zchytralý výraz, provázený tutlaným smíchem.</p>
			<p class="MLP_text ParaOverride-1">„Nevyznám se v&#160;tomhle kraji, pánové, ale řekl bych, že kolem řeky je to pustá končina.“</p>
			<p class="MLP_text ParaOverride-1">„Blata jsou skoro vždycky pustina,“ přiznal Joe. </p>
			<p class="MLP_text ParaOverride-1">„Samosebou, samosebou. Nu, a&#160;nenajdete tam někdy cikány nebo tuláky, nebo vůbec nějaké takové pobudy?“</p>
			<p class="MLP_text ParaOverride-1">„Ne,“ pravil Joe, „nikoho, leda sem tam nějakého toho uprchlého trestance. A&#160;<span class="MLP_znak_kurziva_11b">ty</span> člověk jen tak lehce nenajde. Co, pane Wopsle?“</p>
			<p class="MLP_text ParaOverride-1">Pan Wopsle s&#160;důstojnou rozpomínkou na dávnou štrapáci přisvědčil, ale nijak horlivě.</p>
			<p class="MLP_text ParaOverride-1">„Jak se zdá, už jste tam takové lidi hledali, že?“ ptal se neznámý.</p>
			<p class="MLP_text ParaOverride-1">„Jednou,“ odpověděl Joe. „Inu, rozumějte, ne proto, že jsme je snad chtěli chytit&#160;– šli jsme jenom jako diváci. Já a&#160;tuhle pan Wopsle a&#160;tuhle Pip. Viď, Pipe?“</p>
			<p class="MLP_text ParaOverride-1">„Ano, Joe.“</p>
			<p class="MLP_text ParaOverride-1">Neznámý se znovu podíval po mně&#160;– ještě stále tak mžouravě, jako by svou neviditelnou ručnicí mířil výslovně na mne, a&#160;řekl: „Hezké vyžle, tenhle panáček. Jakže mu to říkáte?“</p>
			<p class="MLP_text ParaOverride-1">„Pip,“ odpověděl Joe.</p>
			<p class="MLP_text ParaOverride-1">„Křtěný Pip?“</p>
			<p class="MLP_text ParaOverride-1">„Ne, není křtěný Pip.“</p>
			<p class="MLP_text ParaOverride-1">„Příjmení Pip?“</p>
			<p class="MLP_text ParaOverride-1">„Ne,“ pravil Joe, „je to jenom takové domácí jméno, co si dal sám, když byl mrňavý, a&#160;teď se mu tak už říká pořád.“</p>
			<p class="MLP_text ParaOverride-1">„Váš syn?“</p>
			<p class="MLP_text ParaOverride-1">„No,“ řekl Joe přemítavě&#160;– samozřejmě ne, že by bylo jakkoli nutno o&#160;tom uvažovat, ale proto, že u&#160;Veselých bárkařů mrav vyžadoval, aby člověk budil zdání, že hluboce uvažuje o&#160;všem, co se právě při dýmce přetřásá, „no&#160;– ne. Ne, není.“</p>
			<p class="MLP_text ParaOverride-1">„Synovec?“ nadhodil cizinec.</p>
			<p class="MLP_text ParaOverride-1">„No,“ odpověděl Joe s&#160;týmž hluboce dumavým výrazem, „není&#160;– ne, abych vám nelhal, <span class="MLP_znak_kurziva_11b">není</span><span class="CharOverride-1">&#160;–</span> můj synovec.“</p>
			<p class="MLP_text ParaOverride-1">„U&#160;sta hromů, co tedy vlastně je?!“ zvolal neznámý,&#160;což mi na otázku připadalo poněkud zbytečně důrazné.</p>
			<p class="MLP_text ParaOverride-1">Tu se do hovoru vmísil pan Wopsle&#160;– jako člověk, který se vyzná ve všech otázkách příbuzenských vztahů, neboť má při svém povolání povinnost neustále pamatovat, které ženy z&#160;příbuzenstva nesmí muž pojmout za manželku&#160;– a&#160;vyložil neznámému, jaké svazky poutají k&#160;sobě mne a&#160;Joea. A&#160;když si pan Wopsle už jednou omočil, zakončil vskutku hrůzostrašně burácivým citátem z&#160;Richarda III. a&#160;zjevně si myslel, že na vysvětlenou toho učinil zcela dost, když dodal: „– jak praví básník.“</p>
			<p class="MLP_text ParaOverride-1">A&#160;zde bych snad měl poznamenat, že kdykoli se pan Wopsle zmínil o&#160;mně, pokaždé pokládal za nezbytné takovou zmínku doplnit tím, že mi pocuchal vlasy a&#160;shrábl mi je do očí. Nemohu pochopit, proč mě každý stavem jemu rovný, kdo k&#160;nám chodil na návštěvu, vždycky musel za podobných okolností podrobovat témuž pobuřujícímu aktu. Ale nemohu si vzpomenout, že bych ve svém útlém mládí býval někdy v&#160;kruhu našich přátel předmětem povšimnutí, aby mě nějaká tlapatá osobnost blahosklonně nevyznamenala takovou pozorností „do očí“.</p>
			<p class="MLP_text ParaOverride-1">Celou tu dobu se neznámý nedíval na nikoho jiného než na mne a&#160;díval se na mne tak, jako by se byl konečně rozhodl na mne vypálit a&#160;skolit mě. Ale po své stahromové otázce už nevyřkl ani slovo, dokud se na stole neoctly sklenice s&#160;rumovým grogem; teprve pak vypálil, a&#160;byla to rána věru krajně pozoruhodná.</p>
			<p class="MLP_text ParaOverride-1">Nebyla to slovní poznámka, nýbrž němoherní výjev, a&#160;byl výslovně určený mně. Výslovně pro mne si míchal svůj grog a&#160;výslovně pro mne ho také ochutnal. A&#160;míchal si ho a&#160;ochutnal&#160;– nikoli lžičkou, kterou mu k&#160;tomu přinesli, nýbrž&#160;– <span class="MLP_znak_kurziva_11b">pilníkem</span>.</p>
			<p class="MLP_text ParaOverride-1">Počínal si při tom tak, že kromě mne nikdo pilník neviděl; a&#160;když němohru skončil, utřel pilník a&#160;uložil si ho do náprsní kapsy. Hned v&#160;prvním okamžiku, jak jsem nástroj spatřil, poznal jsem v&#160;něm pilník Joeův a&#160;věděl jsem, že muž zná mého trestance. Seděl jsem a&#160;civěl na něho jako očarovaný. Ale neznámý se nyní opíral pohodlně zády o&#160;lavici, skorem si mne nevšímal a&#160;rozprávěl hlavně o&#160;řepě.</p>
			<p class="MLP_text ParaOverride-1">V&#160;sobotu večer vládla v&#160;naší vesnici vždycky lahodná nálada skončeného úklidu a&#160;poklidného odpočinku předtím, než se koloběh života roztočí nanovo, a&#160;tento pocit podněcoval Joea, aby se v&#160;sobotu odvážil zdržet se venku o&#160;půl hodinky déle než jindy. Protože tato půlhodinka i&#160;grog došly současně, zvedl se Joe k&#160;odchodu a&#160;vzal mě za ruku.</p>
			<p class="MLP_text ParaOverride-1">„Počkejte vteřinku, pane Gargery,“ ozval se cizí muž. „Myslím, že mám někde v&#160;kapse zbrusu nový šilink, a&#160;jestli ho mám, tak je chlapcův.“</p>
			<p class="MLP_text ParaOverride-1">Vyhledal očima minci z&#160;hrsti drobných, zabalil ji do jakéhosi pomačkaného papírku a&#160;podal mi ji. „Tvoje!“ řekl. „Pamatuj si to! Jen tvoje.“</p>
			<p class="MLP_text ParaOverride-1">Poděkoval jsem mu s&#160;očima tak na něj upřenýma, že to daleko přesahovalo meze slušného chování, a&#160;držel jsem se Joea jako klíště. Cizinec dal Joeovi dobrou noc a&#160;dal dobrou noc i&#160;panu Wopslovi (který odcházel s&#160;námi) a&#160;mně věnoval pouze pohled&#160;– ne, ne pohled, protože oko zavřel, ale s&#160;okem se dají dělat pravé divy tím, že je člověk přimhouří.</p>
			<p class="MLP_text ParaOverride-1">Kdybych byl cestou domů měl chuť si povídat, byl bych musel všechno povídání obstarat sám, protože pan Wopsle se s&#160;námi rozloučil hned u&#160;dveří Veselých bárkařů a&#160;Joe šel celou cestu domů s&#160;ústy dokořán, aby si vypláchl ústa od rumu co možná největším množstvím vzduchu. Ale toto nenadálé vynoření mého dávného poklesku i&#160;dávného známého mne jako by omráčilo a&#160;já nemohl myslet na nic jiného.</p>
			<p class="MLP_text ParaOverride-1">Sestra neměla zrovna nejhorší náladu, když jsme se objevili v&#160;kuchyni, a&#160;ta neobvyklá okolnost dodala Joeovi odvahy, aby jí pověděl o&#160;novém lesklém šilinku. „Falešný, na to dám krk,“ řekla kovářka škodolibě, „jinak by ho přece klukovi nedal, ne? Podíváme se na něj!“</p>
			<p class="MLP_text ParaOverride-1">Vybalil jsem ho z&#160;papírku a&#160;ukázalo se, že je pravý. „Ale co je tohle?“ zvolala kovářka, odhodila šilink a&#160;popadla papír. „Dvě librové bankocetle!“</p>
			<p class="MLP_text ParaOverride-1">Nic menšího než dvě umaštěné, propocené librové bankovky, které vypadaly, že dlouho pěstovaly nejvřelejší důvěrný styk se všemi dobytčími trhy v&#160;hrabství. Joe popadl zase klobouk a&#160;rozběhl se s&#160;nimi k&#160;Veselým bárkařům, aby je vrátil majiteli. Mezitímco byl pryč, seděl jsem na své obvyklé stoličce a&#160;díval se nepřítomně na sestru; cítil jsem téměř jistotu, že muž tam už nebude.</p>
			<p class="MLP_text ParaOverride-1">Zanedlouho se Joe vrátil a&#160;řekl, že muže už nezastihl, ale že mu nechal u&#160;Tří veselých bárkařů „kvůlivá těm bankocetlím“ vzkaz. Sestra je potom zalepila do kusu papíru jako do psaníčka a&#160;uložila je pod hromádku sušeného růžového květu v&#160;ozdobné čajové konvici nahoře na prádelníku v&#160;parádním pokoji. Tam zůstaly a&#160;naháněly mi děsivé sny mnohou a&#160;mnohou noc i&#160;den.</p>
			<p class="MLP_text ParaOverride-1">Když jsem si lehl, měl jsem žalostně trhaný spánek, protože jsem ustavičně myslel na toho neznámého, jak na mne míří svou neviditelnou ručnicí a&#160;jaká je to trestuhodná hanebnost a&#160;sprostota, mít takové tajné, spiklenecké pletky s&#160;trestanci&#160;– jeden z&#160;rysů mé ničemné životní dráhy, na který jsem předtím už zapomněl. Také ten pilník mě pronásledoval. Zachvátila mě hrůza, že až to budu čekat nejmíň, ten pilník se objeví znovu. Uchlácholil jsem se k&#160;spánku přemýšlením o&#160;návštěvě u&#160;slečny Havishamové příští středu&#160;– a ve spánku jsem spatřil ten pilník, jak se z&#160;pootevřených dveří sune proti mně, ale neviděl jsem, kdo ho drží, a&#160;vlastním výkřikem jsem se probudil.</p>
		</div>
</body>
</html>