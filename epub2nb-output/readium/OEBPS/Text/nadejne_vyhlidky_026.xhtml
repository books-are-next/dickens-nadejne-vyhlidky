<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nadejne_vyhlidky-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nadejne_vyhlidky-23" xml:lang="cs-CZ">
		<div class="Z-kladn--textový-r-meček">
			<p id="_idParaDest-22" class="MLP_uroven2_kapitola ParaOverride-1">Kapitola dvacátá druhá</p>
			<p class="MLP_text_bez1radku ParaOverride-1">Bledolící mladý pán a&#160;já jsme stáli v&#160;Barnardově dvoře proti sobě a&#160;prohlíželi se navzájem, až jsme oba propukli v&#160;smích. „Ta myšlenka, že to jste vy!“ zvolal. „Ta myšlenka, že to jste <span class="MLP_znak_kurziva_11b">vy</span>!“ zvolal jsem já. A&#160;znovu jsme se navzájem prohlíželi a&#160;opět jsme se rozesmáli.</p>
			<p class="MLP_text ParaOverride-1">„No,“ pravil bledolící mladý pán a&#160;vesele mi podával ruku, „to všechno je pryč, doufám, a&#160;bude to od vás velkodušné, jestliže mi odpustíte, že jsem vám tak natloukl.“</p>
			<p class="MLP_text ParaOverride-1">Z&#160;té řeči jsem si odvodil, že pan Herbert Pocket (neboť bledolící mladý pán se jmenoval Herbert) si dosud značně plete úmysl s&#160;provedením.</p>
			<p class="MLP_text ParaOverride-1">Ale odpověděl jsem skromně a&#160;vřele jsme si potřásli rukama.</p>
			<p class="MLP_text ParaOverride-1">„Tenkrát vás to štěstí ještě nepotkalo, že?“ zeptal se Herbert Pocket.</p>
			<p class="MLP_text ParaOverride-1">„Ne,“ odpověděl jsem.</p>
			<p class="MLP_text ParaOverride-1">„Ne,“ přivolil, „slyšel jsem, že se to stalo teprve velmi nedávno. Tehdy jsem se po štěstí poohlížel spíš já.“</p>
			<p class="MLP_text ParaOverride-1">„Opravdu?“</p>
			<p class="MLP_text ParaOverride-1">„Ano. Slečna Havishamová si pro mne vzkázala, chtěla se přesvědčit, mohla-li by ve mně najít zalíbení. Ale nemohla&#160;– nebo aspoň nenašla.“</p>
			<p class="MLP_text ParaOverride-1">Pokládal jsem za zdvořilé poznamenat, že to slyším s&#160;překvapením.</p>
			<p class="MLP_text ParaOverride-1">„Špatný vkus,“ řekl Herbert se smíchem, „ale fakt. Ano, vzkázala si pro mne, abych přijel na zkušební návštěvu, a&#160;kdybych byl ve zkoušce obstál, myslím, že by se byla o&#160;mne postarala&#160;– možná, že bych pak byl Estellin tentononc.“</p>
			<p class="MLP_text ParaOverride-1">„Co to je?“ zeptal jsem se ho s&#160;náhlou vážností. </p>
			<p class="MLP_text ParaOverride-1">Mezitímco jsme spolu hovořili, rozkládal ovoce na mísy, a&#160;to rozptylovalo jeho pozornost a&#160;bylo také příčinou, že si nechal uklouznout to slovo. „Snoubenec,“ vysvětloval, stále plné ruce práce s&#160;ovocem. „Ženich. Nastávající. A&#160;jak se tomu vůbec říká. Kterékoli slovo podobného významu.“</p>
			<p class="MLP_text ParaOverride-1">„A&#160;jak jste snášel to své zklamání?“ ptal jsem se. </p>
			<p class="MLP_text ParaOverride-1">„Chm!“ odpověděl. „Moc jsem si s&#160;tím hlavu nelámal. Ona je janek.“</p>
			<p class="MLP_text ParaOverride-1">„Slečna Havishamová?“</p>
			<p class="MLP_text ParaOverride-1">„Neřeknu na to ne, ale myslel jsem Estellu. To děvče je kruté a&#160;pyšné a&#160;svéhlavé v&#160;nejvyšší míře a&#160;slečna Havishamová ji vychovala, aby vykonala pomstu na celém mužském pokolení.“</p>
			<p class="MLP_text ParaOverride-1">„Jak je se slečnou Havishamovou spřízněná?“</p>
			<p class="MLP_text ParaOverride-1">„Nijak,“ odpověděl. „Jenom adoptovaná.“</p>
			<p class="MLP_text ParaOverride-1">„Proč by měla vykonávat nějakou pomstu na celém mužském pokolení? Jakou pomstu?“</p>
			<p class="MLP_text ParaOverride-1">„Bože, pane Pipe!“ podivil se. „Copak to nevíte?“</p>
			<p class="MLP_text ParaOverride-1">„Ne,“ přiznal jsem.</p>
			<p class="MLP_text ParaOverride-1">„Jemine! To je celá historie a&#160;schováme si ji až k&#160;obědu. A&#160;teď dovolte, abych byl tak smělý a&#160;na něco se vás zeptal. Jak jste se tam tenkrát dostal?“</p>
			<p class="MLP_text ParaOverride-1">Vypravoval jsem mu to a&#160;Herbert pozorně poslouchal, dokud jsem neskončil, a&#160;pak vybuchl znovu v&#160;smích a&#160;zeptal se mne, bolelo-li mě to potom. Neptal jsem se ho, bolelo-li to jeho, neboť moje přesvědčení po té stránce bylo naprosto pevné.</p>
			<p class="MLP_text ParaOverride-1">„Pan Jaggers je vaším poručníkem, jak jsem slyšel, mám pravdu?“ pokračoval v&#160;řeči.</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Víte, že je právním poradcem a&#160;zástupcem slečny Havishamové a&#160;těší se její důvěře ve všem jako nikdo jiný?“</p>
			<p class="MLP_text ParaOverride-1">To mě přivádělo (jak jsem cítil) na nebezpečnou půdu. Odpověděl jsem v&#160;rozpacích, které jsem se ani nenamáhal utajit, že jsem pana Jaggerse viděl v&#160;domě slečny Havishamové právě v&#160;den našeho zápasu, ale již nikdy jindy, a&#160;že podle mého soudu si vůbec nepamatuje, že mě tam kdy viděl.</p>
			<p class="MLP_text ParaOverride-1">„Byl tak laskav, že navrhl mého otce za vašeho učitele a&#160;vychovatele, a&#160;navštívil ho, aby mu to nabídl. Věděl o&#160;něm samozřejmě ze styků se slečnou Havishamovou. Můj otec je bratranec slečny Havishamové&#160;– ale ne že by to znamenalo nějaké důvěrnější příbuzenské styky mezi nimi, protože otec se neumí lichotit a&#160;nechce ji usmiřovat.“</p>
			<p class="MLP_text ParaOverride-1">Herbert Pocket měl upřímné a&#160;nenucené způsoby, které podmaňovaly. Nepoznal jsem jaktěživo nikoho do té doby a&#160;nepoznal jsem jaktěživo nikoho ani od té doby, kdo by mi každým pohledem i&#160;tónem dával najevo vrozenou neschopnost dopustit se jakéhokoli postranního nebo nízkého činu. V&#160;jeho celkovém zjevu bylo cosi podivuhodně slibného a&#160;cosi, co mi zároveň našeptávalo, že se nikdy nedočká ani úspěchu, ani bohatství. Nevím, v&#160;čem to vězelo. Ta představa mi utkvěla pevně v&#160;hlavě hned při této první schůzce, ještě než jsme zasedli k&#160;obědu, ale nedovedu blíže vysvětlit, jak jsem k&#160;ní dospěl.</p>
			<p class="MLP_text ParaOverride-1">Ještě stále to byl bledolící mladý pán a&#160;přes všechnu živost a&#160;čilost na něm bylo vidět jistou přemáhanou chabost, která napovídala, jak se zdálo, že nemá tak docela pevné zdraví. Obličej neměl hezký, ale byl lepší než hezký&#160;–, neboť byl nesmírně milý a&#160;veselý. Postavu měl trochu neforemnou&#160;– stejně jako za dob, kdy si ji moje klouby dovolily vzít tak do parády&#160;–, ale vypadala, že si vždycky zachová svou lehkost a&#160;mladost. Zda by se byl maloměstský výtvor páně Trabbův vyjímal půvabněji na něm než na mně, to může být otázka; ale uvědomuji si, že on své dost obnošené šaty prováděl mnohem lépe, než jsem svůj nový oblek prováděl já.</p>
			<p class="MLP_text ParaOverride-1">Poněvadž byl takový sdílný, cítil jsem, že zdrženlivost z&#160;mé strany by byla špatnou odplatou, zcela nevhodnou pro náš věk. Proto jsem mu vyprávěl svou skromnou historii a&#160;položil jsem důraz na to, že mám zákaz pátrat po tom, kdo je můj dobrodinec. Dále jsem mu řekl, že ježto jsem se učil na malé vesnici na kováře, a&#160;znám proto pramálo z&#160;pravidel uhlazeného chování, že bych považoval za velkou laskavost od něho, kdyby mě poučil, kdykoli uvidí, že si nevím rady nebo dělám něco špatně.</p>
			<p class="MLP_text ParaOverride-1">„S&#160;radostí,“ slíbil, „ačkoli si troufám prorokovat, že těch poučení budete potřebovat velmi málo. Myslím, že budeme často spolu, a&#160;rád bych odstranil každou zbytečnou nucenost mezi námi. Prokázal byste mi tu laskavost a&#160;začal mi ihned říkat křestním jménem, Herbert?“</p>
			<p class="MLP_text ParaOverride-1">Poděkoval jsem mu a&#160;řekl jsem, že ano. Oplátkou jsem mu oznámil, že moje křestní jméno je Filip.</p>
			<p class="MLP_text ParaOverride-1">„Filip se mi nelíbí,“ namítl s&#160;úsměvem, „protože to zní jako hoch z&#160;čítankové mravoučné historky, který byl tak líný, že spadl do rybníka, nebo tak tlustý, že neviděl na oči, nebo tak lakotil, že si zamykal koláč, až mu ho nakonec snědly myši, nebo tak umíněně chodil vybírat ptačí hnízda, až ho sežrali medvědi, co jak na zavolanou právě v&#160;tom okolí žili. Já vám povím, co bych rád. Je mezi námi tak harmonický soulad a&#160;vy jste býval kovář&#160;– vadilo by vám to?“</p>
			<p class="MLP_text ParaOverride-1">„Nebude mi vadit nic, co navrhnete,“ odpověděl jsem, „ale nerozumím vám.“</p>
			<p class="MLP_text ParaOverride-1">„Vadilo by vám jako přátelská přezdívka jméno Händel? Od Händla je totiž rozkošná hudební skladba, nazvaná Harmonický kovář.“</p>
			<p class="MLP_text ParaOverride-1">„Moc by se mi líbilo.“</p>
			<p class="MLP_text ParaOverride-1">„Nuže, můj drahý Händle,“ řekl a&#160;ohlédl se ke dveřím, které se právě otevřely, „tady je oběd a&#160;já vás musím požádat, abyste si sedl do čela stolu, protože hostitelem jste vlastně vy.“</p>
			<p class="MLP_text ParaOverride-1">O&#160;tom jsem nechtěl ani slyšet, proto se posadil do čela on a&#160;já proti němu. Byl to znamenitý oběd&#160;– tehdy mi připadal jako učiněná primátorská hostina&#160;– a&#160;na chuti mu jen ještě přidávalo, že jsme stolovali tak sami, docela samostatně a&#160;bez asistence jediného staršího člověka a&#160;kolem dokola obklopeni Londýnem. Tento požitek ještě dále zvyšoval jistý cikánský ráz, jímž se náš banket vyznačoval, neboť ačkoli stůl byl, jak by asi byl řekl pan Pumblechook, lůnem přepychu&#160;– tabuli totiž od prvního do posledního dodala a&#160;vystrojila kavárna&#160;–, celá okolní rozloha obývacího pokoje měla vzhled krajiny poměrně na pastvu chudé a&#160;proměnlivé a&#160;nutila číšníka k&#160;tápavému pobíhání a&#160;odkládání pokliček na podlahu (kde přes ně padal), rozpuštěného másla na lenošku, chleba na polici s&#160;knihami, sýra do kbelíku na uhlí a&#160;vařené slepice na mou postel ve vedlejším pokoji&#160;– kde jsem našel značnou část petrželky a&#160;másla z&#160;ní ve ztuhlém stavu, když jsem se večer ukládal ke spaní. To všechno dodávalo našim hodům kouzelný půvab, a&#160;nebyl-li v&#160;pokoji číšník, aby si mne všímal, byla moje radost nezkalená.</p>
			<p class="MLP_text ParaOverride-1">Už jsme s&#160;obědem trochu pokročili, když jsem Herbertovi připomněl jeho slib, že mi bude vyprávět o&#160;slečně Havishamové.</p>
			<p class="MLP_text ParaOverride-1">„Správně,“ odpověděl, „hned mu dostojím. Dovolte, Händle, abych úvodem k&#160;tomu tématu poznamenal, že v&#160;Londýně není zvykem strkat nůž do úst&#160;– z&#160;obavy před poraněním&#160;– a&#160;že ačkoli k&#160;tomu účelu je určena vidlička, nestrká se hlouběji, než je nezbytné. Nestojí to sice skoro za zmínku, ale vždycky je líp počínat si stejně, jak si počínají druzí lidé. Také lžíci obyčejně nedržíme shora, nýbrž zespoda. To má dvojí výhodu. Jednak se s&#160;ní dostanete lépe do úst (což je koneckonců hlavní cíl), jednak pravému lokti ušetříte hodně ze zvednuté pozice, jako byste otvíral ústřice.“</p>
			<p class="MLP_text ParaOverride-1">Tyto přátelské pokyny podával způsobem tak živým a&#160;veselým, že jsme se oba smáli a&#160;já se skorem ani nečervenal.</p>
			<p class="MLP_text ParaOverride-1">„A&#160;teď,“ pokračoval, „tedy o&#160;té slečně Havishamové. Slečna Havishamová, musíte vědět, byla zhýčkané dítě. Matka jí umřela, když byla ještě maličká, a&#160;otec jí neodepřel ani to nejmenší. Její otec byl vznešený venkovský pán někde v&#160;té vaší končině tam a&#160;byl to sládek. Nevím, proč má být něco elitního na tom, když je někdo sládkem&#160;– ale je nesporné, že ačkoli za žádnou cenu není možné, abyste byl nóbl a&#160;pekl housky, můžete být nóbl jako nevímkdo a&#160;vařit pivo. S&#160;tím se setkáváte každý den.“</p>
			<p class="MLP_text ParaOverride-1">„Ale vedením hospody se žádný pán živit nesmí, že ne?“ zeptal jsem se.</p>
			<p class="MLP_text ParaOverride-1">„Ani za nic,“ odpověděl Herbert. „Ovšem hospoda smí živit pána. Nu! Pan Havisham byl velmi bohatý a&#160;velmi pyšný. Taková byla i&#160;jeho dcera.“</p>
			<p class="MLP_text ParaOverride-1">„Slečna Havishamová byla jedináček?“ odvážil jsem se nadhodit.</p>
			<p class="MLP_text ParaOverride-1">„Počkejte chvilku, zrovna k&#160;tomu přicházím. Ne, nebyla jedináček, měla nevlastního bratra. Její otec se tajně znovu oženil&#160;– se svou kuchařkou, mám dojem.“</p>
			<p class="MLP_text ParaOverride-1">„Myslel jsem, že byl pyšný,“ poznamenal jsem.</p>
			<p class="MLP_text ParaOverride-1">„Můj milý Händle, to taky byl. Druhou ženu si vzal tajně proto, že byl pyšný, a&#160;po nějaké době umřela i&#160;ta. Po její smrti, obávám se, řekl nejdřív své dceři, co udělal, a&#160;potom se syn stal členem rodiny a&#160;bydlel s&#160;nimi v&#160;domě, který dobře znáte. Když syn vyrostl, vyklubal se z&#160;něho prostopášný, výstřední mladý muž, nedbalý svých povinností&#160;– naveskrz špatný člověk. Nakonec ho otec vydědil; ale když umíral, obměkčil se a&#160;dobře ho zaopatřil, třebaže ani zdaleka ne tak dobře jako slečnu Havishamovou.&#160;– Nalejte si ještě sklenici vína a&#160;promiňte mi poznámku, že společnost jako celek od člověka neočekává, že svou sklenici vyprázdní s&#160;tak přísnou svědomitostí, aby ji obrátil dnem vzhůru tak vysoko, až si obtiskne její okraj na nos.“</p>
			<p class="MLP_text ParaOverride-1">Toho jsem se v&#160;přemíře zaujetí jeho vyprávěním dopustil. Poděkoval jsem mu a&#160;omluvil jsem se. „Nic nevadí,“ odpověděl a&#160;pokračoval:</p>
			<p class="MLP_text ParaOverride-1">„Slečna Havishamová byla tedy nyní dědičkou a&#160;můžete si představit, že se na ni pohlíželo jako na skvělou partii. Její nevlastní bratr měl teď zase peněz jako želez, ale při svých dluzích a&#160;nových ztřeštěnostech je zase bohapustě promrhal. Mezi bratrem a&#160;sestrou docházelo k&#160;prudším neshodám, než k&#160;jakým docházelo mezi ním a&#160;otcem, a&#160;je podezření, že k&#160;ní choval hlubokou a&#160;smrtelnou zášť v&#160;domněnce, že podněcovala otcův hněv. Nu, teď docházím ke kruté kapitole celé té historie&#160;– a&#160;jen malinko odbočím, můj milý Händle, abych poznamenal, že ubrousek se do sklenice nevejde.“</p>
			<p class="MLP_text ParaOverride-1">Proč jsem se pokoušel nacpat svůj ubrousek do sklenice, nikterak nemohu vysvětlit. Vím jen tolik, že jsem se přistihl, jak se s&#160;vytrvalostí hodnou cíle mnohem lepšího strašlivě namáhám ho stlačit do toho omezeného prostoru.</p>
			<p class="MLP_text ParaOverride-1">Opět jsem Herbertovi poděkoval a&#160;omluvil se a&#160;opět mi co nejveseleji odpověděl: „Nic nevadí, to se rozumí!“ a&#160;vyprávěl dál.</p>
			<p class="MLP_text ParaOverride-1">„Na scéně se objevil&#160;– řekněme při dostizích nebo na některém veřejném plese, nebo kdekoli jinde je vám libo&#160;– jistý muž, který začal slečnu Havishamovou obletovat. Nikdy jsem ho neviděl (protože se to stalo před pětadvaceti lety, Händle, dřív než jsme vy i&#160;já přišli na svět), ale slyšel jsem otce povídat, že to byl skvělý elegán a&#160;zrovna člověk pro takový účel jako stvořený. Ale můj otec s&#160;největším důrazem a&#160;vážností tvrdí, že ho žádný člověk, leda nevědomý nebo zaujatý, nikdy nemohl považovat za ušlechtilého muže&#160;– neboť zastává zásadu, že nikdo, kdo není skutečně ušlechtilý v&#160;srdci, nebyl, co svět světem stojí, skutečně ušlechtilý v&#160;chování. Říká, že žádná politura nedokáže zastřít jádro dřeva, a&#160;že čím silnější vrstva politury, tím zřetelněji se jádro ukáže. Nu! Ten muž byl ustavičně slečně Havishamové v&#160;patách a&#160;ujišťoval ji svou oddaností. Mám dojem, že až do té doby nedávala najevo tuze mnoho citlivosti; ale jisté je, že se všechna citlivost, kolik jí měla, nyní provalila a&#160;ona se do něho šíleně zamilovala. Není nejmenší pochybnosti, že byl přímo její modlou. Soustavně využíval její náklonnosti takovým způsobem, že z&#160;ní vylákal velké peněžité částky a&#160;přemluvil ji, aby za nehoráznou cenu odkoupila bratrův podíl na pivovaře (který mu otec ve slabé chvíli odkázal), a&#160;to pod záminkou, že až bude jejím manželem, musí být majitelem a&#160;hospodářem celého. Váš poručník nebyl tenkrát ještě rádcem slečny Havishamové a&#160;ona byla příliš domýšlivá a&#160;příliš zamilovaná, aby si dala od koho poradit. Její příbuzenstvo bylo chudé a&#160;s&#160;výjimkou mého otce samí pleticháři; otec byl sice také celkem chudý, ale nebyl ani ramenář, ani závistník. Jako jediný nezávislý mezi nimi ji varoval, že pro toho člověka dělá příliš mnoho a&#160;že se mu příliš bezvýhradně vydává v&#160;moc. Chopila se první příležitosti, aby v&#160;přítomnosti toho člověka s&#160;hněvem vykázala mého otce z&#160;domu, a&#160;od té doby ji můj otec víckrát nespatřil.“</p>
			<p class="MLP_text ParaOverride-1">Vzpomněl jsem si, jak říkala: „Však on se Matyáš na mne nakonec podívat přijde, až budu mrtvá ležet tady na tom stole,“ a&#160;zeptal jsem se Herberta, je-li jeho otec proti ní tak nesmiřitelně zaujatý.</p>
			<p class="MLP_text ParaOverride-1">„To není ono,“ odpověděl, „ale ona ho v&#160;přítomnosti svého nastávajícího manžela obvinila, že je zklamaný, v&#160;naději, že se k&#160;ní bude lichotit, aby z&#160;toho měl prospěch. A&#160;kdyby k&#160;ní teď skutečně šel, vypadalo by to jako pravda&#160;– i&#160;v&#160;jeho očích&#160;– stejně jako v&#160;jejích. Ale abychom se vrátili k&#160;tomu muži a&#160;skoncovali s&#160;ním. Určili svatební den, nakoupili svatební šaty, rozvrhli svatební cestu a&#160;pozvali svatební hosty. Den přišel, ale ženich nikoli. Napsal dopis&#160;–“</p>
			<p class="MLP_text ParaOverride-1">„Který dostala,“ skočil jsem mu do řeči, „když se strojila k&#160;svatbě? Dvacet minut před devátou?“</p>
			<p class="MLP_text ParaOverride-1">„Přesně v&#160;tu hodinu a&#160;minutu,“ potvrdil Herbert kývnutím. „A&#160;na té později zastavila všechny hodiny vůbec. Co bylo v&#160;dopise víc, než že se svrchovanou bezcitností odvolal svatbu, to vám povědět nemohu, protože to nevím. Když se pozdravila z&#160;těžké nemoci, která ji postihla, nechala celý dům se vším všudy zpustnout, jak jste to viděl, a&#160;od té doby nespatřila denní světlo.“</p>
			<p class="MLP_text ParaOverride-1">„To je celá historie?“ zeptal jsem se, když jsem o&#160;tom chvilku uvažoval.</p>
			<p class="MLP_text ParaOverride-1">„Je to všechno, co o&#160;tom vím, po pravdě o&#160;tom vím tolik jen proto, že jsem si to sám sestavil z&#160;drobných úryvků&#160;– neboť otec se tomu vždycky vyhýbá a&#160;ani slečna Havishamová, když mě pozvala, abych k&#160;ní přijel, mi o&#160;tom neřekla nic víc, než co bylo naprosto nezbytně nutné, abych věděl. Ale na jednu věc jsem zapomněl. Vyvstala domněnka, že ten muž, kterému věnovala svou nemístnou důvěru, jednal po celou dobu v&#160;dorozumění s&#160;jejím nevlastním bratrem&#160;– že to byly jejich společné pikle a&#160;že se o&#160;výtěžek dělili.“</p>
			<p class="MLP_text ParaOverride-1">„Divím se, že se s&#160;ní neoženil, a&#160;nezískal tak celý majetek,“ řekl jsem.</p>
			<p class="MLP_text ParaOverride-1">„Byl možná už ženatý a&#160;její kruté pokoření bylo možná částí plánu jejího nevlastního bratra,“ odpověděl Herbert. „Ale pozor! To nevím.“</p>
			<p class="MLP_text ParaOverride-1">„Co se stalo s&#160;oběma těmi muži?“ otázal jsem se, když jsem se nad celou věcí znovu zamyslel.</p>
			<p class="MLP_text ParaOverride-1">„Upadli do hlubší hanby a&#160;potupy&#160;– může-li vůbec být hlubší&#160;– a&#160;do zkázy.“</p>
			<p class="MLP_text ParaOverride-1">„Jsou dosud naživu?“</p>
			<p class="MLP_text ParaOverride-1">„Nevím.“</p>
			<p class="MLP_text ParaOverride-1">„Mezi jinými jste právě řekl, že Estella není se slečnou Havisha­movou spřízněná, ale adoptovaná. Kdy ji adoptovala?“</p>
			<p class="MLP_text ParaOverride-1">Herbert pokrčil rameny. „Estella existuje nepřetržitě hned od chvíle, kdy jsem o&#160;slečně Havishamové uslyšel poprvé. Víc nevím. A&#160;teď, Händle,“ řekl, jako by celou historii konečně nadobro od sebe odvrhoval, „jsme si to tedy otevřeně řekli a&#160;je mezi námi úplně jasno. Všechno, co o&#160;slečně Havishamové vím já, víte i&#160;vy.“</p>
			<p class="MLP_text ParaOverride-1">„A&#160;všechno, co vím já,“ opáčil jsem, „víte i&#160;vy.“</p>
			<p class="MLP_text ParaOverride-1">„Tomu plně věřím. Proto mezi námi dvěma nemůže dojít k&#160;žádnému vzájemnému soupeření ani nedorozumění. A&#160;pokud se týče podmínky, na které závisí váš životní vzestup&#160;– že totiž nesmíte pátrat ani se dohadovat, komu za to vděčíte&#160;–, můžete být docela jistý, že já ani kdokoli z&#160;mé rodiny jí nikdy nezneužijeme ani o&#160;ni nezavadíme.“ </p>
			<p class="MLP_text ParaOverride-1">Řekl to vskutku s&#160;takovou šetrností, že jsem cítil, že mohu tu věc považovat za vyřízenou, i&#160;kdybych pod střechou jeho otce strávil bůhvíkolik příštích let. Ale řekl to i&#160;tak hluboce významně, že jsem cítil, že mého dobrodince vidí v&#160;osobě slečny Havishamové stejně samozřejmě, jak samozřejmě jsem ten fakt viděl sám.</p>
			<p class="MLP_text ParaOverride-1">Nenapadlo mě předtím, že tu historii uvedl na přetřes úmyslně jen proto, aby ji odklidil z&#160;naší cesty; ale tolik se nám ulevilo a&#160;byli jsme o&#160;tolik nenucenější, když jsme to probrali, že teprve nyní jsem si uvědomil, tak že tomu vskutku bylo. Byli jsme velmi veselí a&#160;velmi družně jsme se bavili a&#160;mezi hovorem jsem se ho zeptal, čím je. Odpověděl: „Peněžník&#160;– lodní pojišťovatel.“ Nejspíš si všiml, že jsem se rozhlédl po pokoji, najdu-li nějaké známky, které by připomínaly lodní dopravu nebo peněžnictví, protože dodal: „V&#160;City.“</p>
			<p class="MLP_text ParaOverride-1">Měl jsem úžasné představy o&#160;bohatství a&#160;důležitosti lodních pojišťovatelů v&#160;City a&#160;už jsem si začínal s&#160;posvátnou bázní myslet na to, jak jsem mladého pojišťovatele položil na lopatky, udělal mu na jeho podnikavém oku modřinu a&#160;rozbil mu jeho odpovědnou hlavu. Ale vtom mě k&#160;mé úlevě opět přepadl onen podivný dojem, že Herbert Pocket se jaktěživo nedočká velkého úspěchu ani bohatství.</p>
			<p class="MLP_text ParaOverride-1">„Nespokojím se prostě tím, že svůj kapitál uplatním pouze v&#160;pojišťování lodí. Nakoupím dobré akcie nějaké životní pojišťovny a&#160;proderu se do správní rady. Zúčastním se také trochu dolování. Nic z&#160;těchhle věcí nebude kolidovat s&#160;tím, abych si na vlastní konto nenajal pár tisíc tun lodního prostoru. Myslím, že budu obchodovat s&#160;Indií,“ řekl a&#160;rozvalil se zády na lenoch židle, „v hedvábí, šátcích, koření, barvách, drogách a&#160;vzácném dřevu. To je zajímavý obchod.“</p>
			<p class="MLP_text ParaOverride-1">„A&#160;zisky jsou velké?“ zeptal jsem se.</p>
			<p class="MLP_text ParaOverride-1">„Obrovské!“ přisvědčil.</p>
			<p class="MLP_text ParaOverride-1">Znovu jsem zakolísal a&#160;pomyslel si, že tohle jsou nadějnější vyhlídky než ty moje.</p>
			<p class="MLP_text ParaOverride-1">„Myslím, že budu obchodovat,“ řekl a&#160;zastrčil si palce do kapsiček u&#160;vesty, „taky se Západní Indií&#160;– v&#160;cukru, tabáku a&#160;rumu. Také s&#160;Cejlonem, zvláště v&#160;sloních klech.“</p>
			<p class="MLP_text ParaOverride-1">„To budete potřebovat pěknou řádku lodí,“ prohodil jsem.</p>
			<p class="MLP_text ParaOverride-1">„Celou flotilu,“ přikývl.</p>
			<p class="MLP_text ParaOverride-1">Úplně zdrcený velkolepostí těchto transakcí jsem se ho zeptal, kam se tou dobou nejvíc plaví obchodní lodě, které pojišťuje.</p>
			<p class="MLP_text ParaOverride-1">„Ještě jsem s&#160;pojišťováním nezačal,“ odpověděl. „Rozhlížím se.“</p>
			<p class="MLP_text ParaOverride-1">To zaměstnání mi připadalo jaksi víc ve shodě s&#160;Barnardovým dvorem. Řekl jsem (s přízvukem přesvědčení): „Aha!“</p>
			<p class="MLP_text ParaOverride-1">„Ano. Jsem v&#160;účtárně a&#160;rozhlížím se.“</p>
			<p class="MLP_text ParaOverride-1">„Je účtárna výnosná?“ zeptal jsem se.</p>
			<p class="MLP_text ParaOverride-1">„Pro&#160;–? To myslíte pro mladíka, který v&#160;ní pracuje?“ otázal se v&#160;odpověď.</p>
			<p class="MLP_text ParaOverride-1">„Ano, pro vás.“</p>
			<p class="MLP_text ParaOverride-1">„Hm, n-ne. Pro mne ne.“ To pronesl s&#160;výrazem člověka, který pozorně sečítá a&#160;dělá uzávěrku. „Ne přímo výnosná. To jest, nedostávám žádný plat a&#160;musím se&#160;– musím se vydržovat sám.“</p>
			<p class="MLP_text ParaOverride-1">To skutečně nevypadalo nijak výnosně a&#160;já pokývl hlavou, jako kdybych uzavíral, že z&#160;takového pramene příjmů bude těžko ukládáním na stranu nahromadit dost velký kapitál.</p>
			<p class="MLP_text ParaOverride-1">„Ale hlavní je,“ pravil Herbert Pocket, „že se rozhlížíte. <span class="MLP_znak_kurziva_11b">To</span> je skvělé. Jste v&#160;účtárně, víte, a&#160;rozhlížíte se.“</p>
			<p class="MLP_text ParaOverride-1">Připadalo mi jako prapodivný závěr, že nemůžete být jinde než v&#160;účtárně, víte, a&#160;rozhlížet se; ale mlčky jsem uznal jeho zkušenosti.</p>
			<p class="MLP_text ParaOverride-1">„Pak přijde chvíle,“ vykládal Herbert, „kdy spatříte svou příležitost. A&#160;skočíte do toho a&#160;vrhnete se na ni a&#160;naděláte si kapitál a&#160;máte vyhráno! Jakmile jste si jednou nadělal kapitál, pak nemáte nic jiného na práci než ho obracet.“</p>
			<p class="MLP_text ParaOverride-1">To bylo velmi podobné jeho stylu zápolení při oné potyčce v&#160;zahradě, velmi podobné. Také způsob, jak nesl svou chudobu, se navlas shodoval se způsobem, jak tehdy nesl svou porážku. Připadalo mi, že přijímá všechny nynější rány a&#160;údery s&#160;přesně týmž výrazem, s&#160;jakým tehdy přijímal moje. Bylo zřejmé, že kolem sebe nemá nic než nejprostší nezbytnosti, neboť u&#160;všeho, o&#160;čem se jen zmínil, se ukázalo, že to sem z&#160;kavárny nebo odněkud odjinud poslali kvůli mně.</p>
			<p class="MLP_text ParaOverride-1">Ale přestože si v&#160;hlavě už své velké jmění nadělal, natropil s&#160;ním tak málo povyku, že jsem mu byl přímo vděčný za to, že není vůbec nafoukaný. Byl to příjemný doplněk jeho přirozeně příjemných způsobů a&#160;báječně jsme se shodli. Večer jsme si vyšli na procházku do ulic a&#160;potom jsme šli za poloviční vstupné do divadla; druhý den jsme šli do Westminsterského opatství a&#160;odpoledne jsme se procházeli v&#160;parcích&#160;– a&#160;hádal jsem, kdo kove všechny ty koně v&#160;nich, a&#160;přál jsem si, aby to byl Joe.</p>
			<p class="MLP_text ParaOverride-1">Mírně počítáno to onu neděli bylo kolik měsíců, co jsem opustil Joea s&#160;Biddy. Dálka rozpjatá mezi mnou a&#160;jimi vzrostla v&#160;témž poměru a&#160;naše blata byla nepředstavitelně daleko. Že jsem mohl právě ještě tu poslední neděli sedět ve svých starých svátečních šatech v&#160;našem starém kostele, to mi připadalo jako snůška nemožností zeměpisných i&#160;společenských, slunečních i&#160;měsíčních. Přesto mě v&#160;ulicích Londýna, tak hustě oživených lidmi a&#160;za večerního soumraku tak zářivě osvětlených, stíhaly skličující vyčítavé připomínky, že jsem tu ubohou starou kuchyň doma odstrčil tak daleko; a&#160;v&#160;hloubi noci mi kroky nějakého neschopného šizuňka, který si hrál na portýra a&#160;náměsíčně bloudil po Barnardově dvoře pod záminkou, že hlídá, dutě dopadaly na srdce.</p>
			<p class="MLP_text ParaOverride-1">V&#160;pondělí ráno ve tři čtvrti na devět šel Herbert do účtárny, aby se ohlásil&#160;– a&#160;podle mého patrně se také rozhlédnout&#160;–, a&#160;já ho doprovázel. Hodlal asi za hodinu za dvě odejít a&#160;dovést mě do Hammersmithu a&#160;já na něho měl někde poblíž počkat. Připadalo mi, že vysedávání vajec, z&#160;nichž se líhnou mladí pojišťovatelé, obstarává prach a&#160;horko jako u&#160;vajec pštrosích; tak jsem aspoň soudil podle místností, kam se ta embrya budoucích velikánů v&#160;pondělí ráno ubírala. A&#160;navíc účtárna, kde Herbert praktikoval, v&#160;mých očích vůbec nevypadala jako dobrá observatoř, neboť byla přes dvůr ve druhém poschodí dozadu, měla po všech stránkách špinavé vzezření a&#160;bylo z&#160;ní vidět do jiného druhého poschodí dozadu do dvora, spíš než aby z&#160;ní byl rozhled ven.</p>
			<p class="MLP_text ParaOverride-1">Čekal jsem na něho až do poledne a&#160;zašel jsem si přitom na burzu a&#160;tam jsem viděl pod vývěskami s&#160;lodními zprávami sedět ochmýřené muže, které jsem pokládal za vynikající obchodníky, třebaže jsem nemohl pochopit, proč jsou všichni tak skleslí na duchu. Když přišel Herbert, šli jsme spolu na polední přesnídávku do proslulého hostince, který ve mně tehdy vzbuzoval přímo úctu, ale dnes mám za to, že jeho pověst byla nejhanebnější pověra v&#160;celé Evropě; již tenkrát jsem se neubránil povšimnutí, že na ubrusech a&#160;příborech i&#160;šatech číšníků je mnohem víc omáčky než na porcích masa. Když jsme toto občerstvení za mírnou cenu (uváží-li se špína, kterou nám neúčtovali) sprovodili ze světa, vrátili jsme se do Barnardova dvora, kde jsem si vzal svůj kufřík, a&#160;potom jsme nasedli na dostavník do Hammersmithu. Dojeli jsme tam mezi druhou a&#160;třetí hodinou odpoledne a&#160;do domu pana Pocketa nám zbýval jen malý kousek pěšky. Odsunuli jsme petlici na brance a&#160;vešli rovnou do zahrádky hraničící s&#160;řekou, kde si hrály páně Pocketovy děti. A&#160;ledaže se klamu v&#160;otázce, která se mých zájmů ani zaujetí dojista nikterak netýká, viděl jsem, že o&#160;dětičkách manželů Pocketových bude jednou platit, že ani nevyrostly, ani nebyly vychovány, nýbrž se vykutálely.</p>
			<p class="MLP_text ParaOverride-1">Paní Pocketová seděla na zahradní židli pod stromem a&#160;s&#160;nohama na druhé zahradní židli četla, zatímco děti si hrály a&#160;dvě chůvy paní Pocketové civěly kolem. „Mamá,“ řekl Herbert, „to je mladý pan Pip.“ Nato mě paní Pocketová s&#160;výrazem vlídné důstojnosti přivítala.</p>
			<p class="MLP_text ParaOverride-1">„Pane Alicku a&#160;slečno Jano,“ zavolala jedna chůva na dvě z&#160;dětí, „jestli budete takhle skákat až do toho křoví, tak prolítnete do řeky a&#160;utopíte se a&#160;co potom řekne tatíček?“</p>
			<p class="MLP_text ParaOverride-1">Táž chůva současně zdvihla kapesník paní Pocketové a&#160;řekla: „To je jistě už pošesté, co jste ho upustila, madam!“ Tomu se paní Pocketová zasmála a&#160;se slovy: „Děkuju vám, Flopsonová,“ se uvelebila jen na jedné židli a&#160;zabrala se opět do knihy. Její obličej přijal ihned soustředěný a&#160;napjatý výraz, jako by četla už celý týden, ale dřív než mohla přečíst pět šest řádek, upřela oči na mne a&#160;pravila: „Doufám, že se vaší mamá daří zcela dobře?“ Tento neočekávaný dotaz mě uvedl do takových rozpaků, že jsem začal nejvýš ne­smyslně vykládat, že kdyby taková osoba byla někdy existovala, nemám pochyby, že by se jí bylo dařilo zcela dobře a&#160;velice by ji těšilo a&#160;byla by vzkázala poručení, když vtom mě zachránila chůva.</p>
			<p class="MLP_text ParaOverride-1">„No ne!“ zvolala a&#160;zdvihla ze země kapesník. „To je jistě už posedmé! Co to jen dnes odpoledne děláte, madam!“ Paní Pocketová přijala svůj majetek zprvu s&#160;pohledem nevýslovného překvapení, jako by ho v&#160;životě ještě nebyla viděla, a&#160;potom se smíchem, že ho poznává, pravila: „Děkuju vám, Flopsonová,“ a&#160;zapomněla na mne a&#160;pokračovala ve čtení.</p>
			<p class="MLP_text ParaOverride-1">Když jsem nyní měl volnou chvíli na počítání, zjistil jsem, že se tam v&#160;různých stadiích kutálení hemží neméně než šest malých Pocketčat. Sotva jsem došel ke konečnému součtu, již se jakoby odkudsi z&#160;výšin ovzduší se žalostným nářkem ozvalo sedmé.</p>
			<p class="MLP_text ParaOverride-1">„Že to je mimi!“ prohodila Flopsonová s&#160;výrazem, jako by to pokládala za nesmírné překvapení. „Pospěšte si nahoru, Millersová!“</p>
			<p class="MLP_text ParaOverride-1">Millersová, což byla druhá chůva, se odebrala do domu a&#160;dětský nářek se pomaličku ztišil a&#160;zmlkl, jako by šlo o&#160;nějakého malého břichomluvce s&#160;něčím v&#160;puse. Paní Pocketová pořád četla a&#160;já byl zvědavý, co to může být za knihu.</p>
			<p class="MLP_text ParaOverride-1">Čekali jsme, myslím, až mezi nás přijde pan Pocket; ale ať tak nebo onak, čekali jsme a&#160;já tak měl příležitost pozorovat podivuhodný rodinný úkaz, že totiž kdykoli se některé z&#160;těch dětí zatoulá při hře k&#160;paní Pocketové, vždycky škobrtne a&#160;skutálí se přes ni&#160;– což vždycky vyvolalo u&#160;ní velmi krátké překvapení a&#160;u&#160;něho mnohem déle trvající hořekování. Byl jsem na rozpacích, jak si tu překvapivou okolnost vysvětlit, a&#160;nemohl jsem se ubránit, abych se cele neoddal uvažování o&#160;tom, až konečně za nějakou chvíli přišla Millersová s&#160;miminkem dolů, podala řečené miminko Flopsonové, a&#160;když Flopsonová podávala řečené paní Pocketové, i&#160;ona se skutálela málem po hlavě přes paní Pocketovou, s&#160;miminkem a&#160;se vším všudy, jen taktak že jsme ji s&#160;Herbertem zachytili.</p>
			<p class="MLP_text ParaOverride-1">„Bůh mi buď milostiv, Flopsonová!“ zvolala paní Pocketová a&#160;na okamžik odtrhla oči od knihy, „kdekdo se skutálí!“</p>
			<p class="MLP_text ParaOverride-1">„Bůh buď milostiv vám, madam, skutečně!“ opáčila Flopsonová, celá rudá v&#160;obličeji. „Co to tam máte?“</p>
			<p class="MLP_text ParaOverride-1">„Co <span class="MLP_znak_kurziva_11b">já</span> tu mám, Flopsonová?“ zeptala se paní Pocketová.</p>
			<p class="MLP_text ParaOverride-1">„None, to je přece vaše šamrle!“ zvolala Flopsonová. „A&#160;když je takhle schováváte pod sukněmi, kdo by se neskutálel? Tumáte! Vemte si mimi, madam, a&#160;dejte mi tu knihu.“</p>
			<p class="MLP_text ParaOverride-1">Paní Pocketová se zachovala podle pokynu a&#160;s&#160;nezkušenou nešikovností dělala s&#160;robátkem na klíně tanyny, zatímco ostatní děti je laškovně obskakovaly. To však trvalo jen velmi krátkou dobu, neboť paní Pocketová náhle vydala rozkaz, aby chůvy odvedly všechny děti nahoru a&#160;nechaly je prospat. Takto jsem hned při první návštěvě učinil již druhý objev, že odchov malých Pocketčat se skládá ze střídavého kutálení a&#160;ležení.</p>
			<p class="MLP_text ParaOverride-1">Když Flopsonová a&#160;Millersová zahnaly děti do domu jako stádečko ovcí a&#160;pan Pocket vyšel z&#160;domu, aby se se mnou seznámil, nijak zvlášť mě za daných okolností nepřekvapilo poznání, že pan Pocket je pán s&#160;poněkud zmateným výrazem ve tváři a&#160;se silně šedivými vlasy rozcuchanými po celé hlavě, jako by si dost dobře nevěděl rady, jak co uvést do patřičného pořádku.</p>
		</div>
</body>
</html>